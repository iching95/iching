既濟：亨，小利貞，初吉終亂。
既濟，亨，小者亨也。利貞，剛柔正而位當也。初吉，柔得中也。終止則亂，其道窮也。
水在火上，既濟；君子以思患而預防之。#np
初九：曳其輪，濡其尾，无咎。
曳其輪，義无咎也。#np
六二：婦喪其茀，勿逐，七日得。
七日得，以中道也。#np
九三：高宗伐鬼方，三年克之，小人勿用。
三年克之，憊也。#np
六四：繻有衣袽，終日戒。
終日戒，有所疑也。#np
九五：東鄰殺牛，不如西鄰之禴祭，實受其福。
東鄰殺牛，不如西鄰之時也；實受其福，吉大來也。#np
上六：濡其首，厲。
濡其首厲，何可久也。#np