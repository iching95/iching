歸妹：征凶，无攸利。
歸妹，天地之大義也。天地不交，而萬物不興，歸妹人之終始也。說以動，所歸妹也。征凶，位不當也。无攸利，柔乘剛也。
澤上有雷，歸妹；君子以永終知敝。#np
初九：歸妹以娣，跛能履，征吉。
歸妹以娣，以恆也。跛能履吉，相承也。#np
九二：眇能視，利幽人之貞。
利幽人之貞，未變常也。#np
六三：歸妹以須，反歸以娣。
歸妹以須，未當也。#np
九四：歸妹愆期，遲歸有時。
愆期之志，有待而行也。#np
六五：帝乙歸妹，其君之袂，不如其娣之袂良，月幾望，吉。
帝乙歸妹，不如其娣之袂良也。其位在中，以貴行也。#np
上六：女承筐无實，士刲羊无血，无攸利。
上六无實，承虛筐也。#np