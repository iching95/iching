蹇：利西南，不利東北；利見大人，貞吉。
蹇，難也，險在前也。見險而能止，知矣哉！蹇利西南，往得中也；不利東北，其道窮也。利見大人，往有功也。當位貞吉，以正邦也。蹇之時用大矣哉！
山上有水，蹇；君子以反身修德。#np
初六：往蹇，來譽。
往蹇來譽，宜待也。#np
六二：王臣蹇蹇，匪躬之故。
王臣蹇蹇，終无尤也。#np
九三：往蹇來反。
往蹇來反，內喜之也。#np
六四：往蹇來連。
往蹇來連，當位實也。#np
九五：大蹇朋來。
大蹇朋來，以中節也。#np
上六：往蹇來碩，吉；利見大人。
往蹇來碩，志在內也。利見大人，以從貴也。#np