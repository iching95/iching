賁：亨。小利有攸往。
賁，亨；柔來而文剛，故亨。分剛上而文柔，故小利有攸往。天文也；文明以止，人文也。觀乎天文，以察時變；觀乎人文，以化成天下。
山下有火，賁；君子以明庶政，无敢折獄。#np
初九：賁其趾，舍車而徒。
舍車而徒，義弗乘也。#np
六二：賁其須。
賁其須，與上興也。#np
九三：賁如濡如，永貞吉。
永貞之吉，終莫之陵也。#np
六四：賁如皤如，白馬翰如，匪寇婚媾。
六四，當位疑也。匪寇婚媾，終无尤也。#np
六五：賁于丘園，束帛戔戔，吝，終吉。
六五之吉，有喜也。#np
上九：白賁，无咎。
白賁无咎，上得志也。#np