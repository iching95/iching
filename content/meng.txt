蒙：亨。匪我求童蒙，童蒙求我。初筮告，再三瀆，瀆則不告。利貞。
蒙，山下有險，險而止，蒙。蒙亨，以亨行時中也。匪我求童蒙，童蒙求我，志應也。初噬告，以剛中也。再三瀆，瀆則不告，瀆蒙也。蒙以養正，聖功也。
山下出泉，蒙；君子以果行育德。
初六：發蒙，利用刑人，用說桎梏，以往吝。
利用刑人，以正法也。
九二：包蒙吉；納婦吉；子克家。
子克家，剛柔接也。
六三：勿用取女；見金夫，不有躬，无攸利。
勿用取女，行不順也。
六四：困蒙，吝。
困蒙之吝，獨遠實也。
六五：童蒙，吉。
童蒙之吉，順以巽也。
上九：擊蒙；不利為寇，利禦寇。
利用禦寇，上下順也。