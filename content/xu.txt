需：有孚，光亨，貞吉。利涉大川。
需，須也；險在前也。剛健而不陷，其義不困窮矣。需有孚，光亨，貞吉。位乎天位，以正中也。利涉大川，往有功也。
雲上於天，需；君子以飲食宴樂。#np
初九：需于郊。利用恆，无咎。
需于郊，不犯難行也。利用恆，无咎；未失常也。#np
九二：需于沙。小有言，終吉。
需于沙，衍在中也。雖小有言，以終吉也。#np
九三：需于泥，致寇至。
需于泥，災在外也。自我致寇，敬慎不敗也。#np
六四：需于血，出自穴。
需于血，順以聽也。#np
九五：需于酒食，貞吉。
酒食貞吉，以中正也。#np
上六：入于穴，有不速之客三人來，敬之終吉。
不速之客來，敬之終吉。雖不當位，未大失也。#np