遯：亨，小利貞。
遯亨，遯而亨也。剛當位而應，與時行也。小利貞，浸而長也。遯之時義大矣哉！
天下有山，遯；君子以遠小人，不惡而嚴。
初六：遯尾，厲，勿用有攸往。
遯尾之厲，不往何災也。
六二：執之用黃牛之革，莫之勝說。
執用黃牛，固志也。
九三：係遯，有疾厲，畜臣妾吉。
係遯之厲，有疾憊也。畜臣妾吉，不可大事也。
九四：好遯，君子吉，小人否。
君子好遯，小人否也。
九五：嘉遯，貞吉。
嘉遯貞吉，以正志也。
上九：肥遯，无不利。
肥遯，无不利；无所疑也。