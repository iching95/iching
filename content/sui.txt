隨：元亨利貞，无咎。
隨，剛來而下柔，動而說，隨。大亨貞，无咎，而天下隨時，隨時之義大矣哉！
澤中有雷，隨；君子以嚮晦入宴息。
初九：官有渝，貞吉。出門交有功。
官有渝，從正吉也。出門交有功，不失也。
六二：系小子，失丈夫。
係小子，弗兼與也。
六三：系丈夫，失小子。隨有求得，利居貞。
系丈夫，志舍下也。
九四：隨有獲，貞凶。有孚在道，以明，何咎。
隨有獲，其義凶也。有孚在道，明功也。
九五：孚于嘉，吉。
孚于嘉，吉；位正中也。
上六：拘系之，乃從維之。王用亨于西山。
拘系之，上窮也。