漸：女歸吉，利貞。
漸之進也，女歸吉也。進得位，往有功也。進以正，可以正邦也。其位剛，得中也。止而巽，動不窮也。
山上有木，漸；君子以居賢德，善俗。#np
初六：鴻漸于干，小子厲，有言，无咎。
小子之厲，義无咎也。#np
六二：鴻漸于磐，飲食衎衎，吉。
飲食衎衎，吉，不素飽也。#np
九三：鴻漸于陸，夫征不復，婦孕不育，凶；利禦寇。
夫征不復，離群醜也。婦孕不育，失其道也。利用御寇，順相保也。#np
六四：鴻漸于木，或得其桷，无咎。
或得其桷，順以巽也。#np
九五：鴻漸于陵，婦三歲不孕，終莫之勝，吉。
終莫之勝，吉；得所愿也。#np
上九：鴻漸于陸，其羽可用為儀，吉。
其羽可用為儀，吉；不可亂也。#np