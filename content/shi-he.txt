噬嗑：亨。利用獄。
頤中有物，曰噬嗑，噬嗑而亨。剛柔分，動而明，雷電合而章。柔得中而上行，雖不當位，利用獄也。
雷電噬嗑；先王以明罰敕法。
初九：屨校滅趾，无咎。
屨校滅趾，不行也。
六二：噬膚滅鼻，无咎。
噬膚滅鼻，乘剛也。
六三：噬臘肉，遇毒；小吝，无咎。
遇毒，位不當也。
九四：噬乾胏，得金矢，利艱貞，吉。
利艱貞吉，未光也。
六五：噬乾肉，得黃金，貞厲，无咎。
貞厲无咎，得當也。
上九：何校滅耳，凶。
何校滅耳，聰不明也。