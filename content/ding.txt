鼎：元吉，亨。
鼎，象也。以木巽火，亨飪也。聖人亨以享上帝，而大亨以養聖賢。巽而耳目聰明，柔進而上行，得中而應乎剛，是以元亨。
木上有火，鼎；君子以正位凝命。#np
初六：鼎顛趾，利出否，得妾以其子，无咎。
鼎顛趾，未悖也。利出否，以從貴也。#np
九二：鼎有實，我仇有疾，不我能即，吉。
鼎有實，慎所之也。我仇有疾，終无尤也。#np
九三：鼎耳革，其行塞，雉膏不食，方雨虧悔，終吉。
鼎耳革，失其義也。#np
九四：鼎折足，覆公餗，其形渥，凶。
覆公餗，信如何也。#np
六五：鼎黃耳，金鉉，利貞。
鼎黃耳，中以為實也。#np
上九：鼎玉鉉，大吉，无不利。
玉鉉在上，剛柔節也。#np