大畜：利貞，不家食吉，利涉大川。
大畜，剛健篤實輝光，日新其德，剛上而尚賢。能止健，大正也。不家食吉，養賢也。利涉大川，應乎天也。
天在山中，大畜；君子以多識前言往行，以畜其德。#np
初九：有厲利已。
有厲利已，不犯災也。#np
九二：輿說輹。
輿說輹，中无尤也。#np
九三：良馬逐，利艱貞。曰閑輿衛，利有攸往。
利有攸往，上合志也。#np
六四：童牛之牿，元吉。
六四元吉，有喜也。#np
六五：豶豕之牙，吉。
六五之吉，有慶也。#np
上九：何天之衢，亨。
何天之衢，道大行也。#np