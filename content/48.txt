井：改邑不改井，无喪无得，往來井井。汔至，亦未繘井，羸其瓶，凶。
巽乎水而上水，井；井養而不窮也。改邑不改井，乃以剛中也。汔至亦未繘井，未有功也。羸其瓶，是以凶也。
木上有水，井；君子以勞民勸相。#np
初六：井泥不食，舊井无禽。
井泥不食，下也。舊井无禽，時舍也。#np
九二：井谷射鮒，瓮敝漏。
井谷射鮒，无與也。#np
九三：井渫不食，為我心惻，可用汲，王明，並受其福。
井渫不食，行惻也。求王明，受福也。#np
六四：井甃，无咎。
井甃无咎，修井也。#np
九五：井冽，寒泉食。
寒泉之食，中正也。#np
上六：井收勿幕，有孚元吉。
元吉在上，大成也。#np