姤：女壯，勿用取女。
姤，遇也，柔遇剛也。勿用取女，不可與長也。天地相遇，品物咸章也。剛遇中正，天下大行也。姤之時義大矣哉！
天下有風，姤；后以施命誥四方。#np
初六：繫于金柅，貞吉，有攸往，見凶，羸豕孚蹢躅。
繫于金柅，柔道牽也。#np
九二：包有魚，无咎，不利賓。
包有魚，義不及賓也。#np
九三：臀无膚，其行次且，厲，无大咎。
其行次且，行未牽也。#np
九四：包无魚，起凶。
无魚之凶，遠民也。#np
九五：以杞包瓜，含章，有隕自天。
九五含章，中正也。有隕自天，志不舍命也。#np
上九：姤其角，吝，无咎。
姤其角，上窮吝也。#np