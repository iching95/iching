訟：有孚，窒。惕中吉。終凶。利見大人，不利涉大川。
訟，上剛下險，險而健訟。訟有孚窒，惕中吉，剛來而得中也。終凶；訟不可成也。利見大人；尚中正也。不利涉大川；入于淵也。
天與水違行，訟；君子以作事謀始。#np
初六：不永所事，小有言，終吉。
不永所事，訟不可長也。雖有小言，其辯明也。#np
九二：不克訟，歸而逋，其邑人三百戶，无眚。
不克訟，歸而逋也。自下訟上，患至掇也。#np
六三：食舊德，貞厲，終吉，或從王事，无成。
食舊德，從上吉也。#np
九四：不克訟，復即命渝，安貞吉。
復即命，渝安貞；不失也。#np
九五：訟元吉。
訟元吉，以中正也。#np
上九：或錫之鞶帶，終朝三褫之。
以訟受服，亦不足敬也。#np