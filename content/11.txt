泰：小往大來，吉亨。
泰，小往大來，吉亨。則是天地交，而萬物通也；上下交，而其志同也。內陽而外陰，內健而外順，內君子而外小人，君子道長，小人道消也。
天地交泰，后以財成天地之道，輔相天地之宜，以左右民。#np
初九：拔茅茹，以其彙，征吉。
拔茅征吉，志在外也。#np
九二：包荒，用馮河，不遐遺，朋亡，得尚于中行。
包荒，得尚于中行，以光大也。#np
九三：无平不陂，无往不復，艱貞无咎。勿恤其孚，于食有福。
无往不復，天地際也。#np
六四：翩翩，不富，以其鄰，不戒以孚。
翩翩不富，皆失實也。不戒以孚，中心願也。#np
六五：帝乙歸妹，以祉元吉。
以祉元吉，中以行愿也。#np
上六：城復于隍，勿用師。自邑告命，貞吝。
城復于隍，其命亂也。#np