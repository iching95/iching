大有：元亨。
大有，柔得尊位，大中而上下應之，曰大有。其德剛健而文明，應乎天而時行，是以元亨。
火在天上，大有；君子以遏惡揚善，順天休命。
初九：无交害，匪咎，艱則无咎。
大有初九，无交害也。
九二：大車以載，有攸往，无咎。
大車以載，積中不敗也。
九三：公用亨于天子，小人弗克。
公用亨于天子，小人害也。
九四：匪其彭，无咎。
匪其彭，无咎；明辨晰也。
六五：厥孚交如，威如；吉。
厥孚交如，信以發志也。威如之吉，易而无備也。
上九：自天祐之，吉无不利。
大有上吉，自天佑也。