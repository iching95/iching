萃：亨。王假有廟，利見大人，亨，利貞。用大牲吉，利有攸往。
萃，聚也；順以說，剛中而應，故聚也。王假有廟，致孝享也。利見大人亨，聚以正也。用大牲吉，利有攸往，順天命也。觀其所聚，而天地萬物之情可見矣。
澤上於地，萃；君子以除戎器，戒不虞。#np
初六：有孚不終，乃亂乃萃，若號一握為笑，勿恤，往无咎。
乃亂乃萃，其志亂也。#np
六二：引吉，无咎，孚乃利用禴。
引吉无咎，中未變也。#np
六三：萃如，嗟如，无攸利，往无咎，小吝。
往无咎，上巽也。#np
九四：大吉，无咎。
大吉无咎，位不當也。#np
九五：萃有位，无咎。匪孚，元永貞，悔亡。
萃有位，志未光也。#np
上六：齎咨涕洟，无咎。
齎咨涕洟，未安上也。#np