明夷：利艱貞。
明入地中，明夷。內文明而外柔順，以蒙大難，文王以之。利艱貞，晦其明也，內難而能正其志，箕子以之。
明入地中，明夷；君子以蒞眾，用晦而明。#np
初九：明夷于飛，垂其翼。君子于行，三日不食，有攸往，主人有言。
君子于行，義不食也。#np
六二：明夷，夷于左股，用拯馬壯，吉。
六二之吉，順以則也。#np
九三：明夷于南狩，得其大首，不可疾貞。
南狩之志，乃大得也。#np
六四：入于左腹，獲明夷之心，出于門庭。
入于左腹，獲心意也。#np
六五：箕子之明夷，利貞。
箕子之貞，明不可息也。#np
上六：不明晦，初登于天，後入于地。
初登于天，照四國也。後入于地，失則也。#np