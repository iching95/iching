咸，亨，利貞，取女吉。
咸，感也。柔上而剛下，二氣感應以相與，止而說，男下女，是以亨利貞，取女吉也。天地感而萬物化生，聖人感人心而天下和平，觀其所感，而天地萬物之情可見矣。
山上有澤，咸，君子以虛受人。
初六，咸其拇。
咸其拇，志在外也。
六二，咸其腓，凶，居吉。
雖凶居吉，順不害也。
九三，咸其股，執其隨，往吝。
咸其股，亦不處也。志在隨人，所執下也。
九四，貞吉，悔亡，憧憧往來，朋從爾思。
貞吉悔亡，未感害也。憧憧往來，未光大也。
九五，咸其脢，无悔。
咸其脢，志末也。
上六，咸其輔頰舌。
咸其輔頰舌，滕口說也。