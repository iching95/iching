旅：小亨，旅貞吉。
旅，小亨，柔得中乎外，而順乎剛，止而麗乎明，是以小亨，旅貞吉也。旅之時義大矣哉！
山上有火，旅；君子以明慎用刑，而不留獄。#np
初六：旅瑣瑣，斯其所取災。
旅瑣瑣，志窮災也。#np
六二：旅即次，懷其資，得童僕貞。
得童僕貞，終无尤也。#np
九三：旅焚其次，喪其童僕，貞厲。
旅焚其次，亦以傷矣。以旅與下，其義喪也。#np
九四：旅于處，得其資斧，我心不快。
旅于處，未得位也。得其資斧，心未快也。#np
六五：射雉一矢亡，終以譽命。
終以譽命，上逮也。#np
上九：鳥焚其巢，旅人先笑後號咷。喪牛于易，凶。
以旅在上，其義焚也。喪牛于易，終莫之聞也。#np