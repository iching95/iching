困：亨，貞，大人吉，无咎，有言不信。
困，剛掩也。險以說，困而不失其所，亨；其唯君子乎？貞大人吉，以剛中也。有言不信，尚口乃窮也。
澤无水，困；君子以致命遂志。#np
初六：臀困于株木，入于幽谷，三歲不覿。
入于幽谷，幽不明也。#np
九二：困于酒食，朱紱方來，利用享祀，征凶，无咎。
困于酒食，中有慶也。#np
六三：困于石，據于蒺蔾，入于其宮，不見其妻，凶。
據于蒺蔾，乘剛也。入于其宮，不見其妻，不祥也。#np
九四：來徐徐，困于金車，吝，有終。
來徐徐，志在下也。雖不當位，有與也。#np
九五：劓刖，困于赤紱，乃徐有說，利用祭祀。
劓刖，志未得也。乃徐有說，以中直也。利用祭祀，受福也。#np
上六：困于葛藟，于臲卼，曰動悔。有悔，征吉。
困于葛藟，未當也。動悔，有悔吉，行也。#np