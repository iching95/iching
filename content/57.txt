巽：小亨，利攸往，利見大人。
重巽以申命，剛巽乎中正而志行。柔皆順乎剛，是以小亨，利有攸往，利見大人。
隨風，巽；君子以申命行事。#np
初六：進退，利武人之貞。
進退，志疑也。利武人之貞，志治也。#np
九二：巽在床下，用史巫紛若，吉，无咎。
紛若之吉，得中也。#np
九三：頻巽，吝。
頻巽之吝，志窮也。#np
六四：悔亡，田獲三品。
田獲三品，有功也。#np
九五：貞吉悔亡，无不利。无初有終，先庚三日，後庚三日，吉。
九五之吉，位正中也。#np
上九：巽在床下，喪其資斧，貞凶。
巽在床下，上窮也。喪其資斧，正乎凶也。#np