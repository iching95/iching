兌：亨，利貞。
兌，說也。剛中而柔外，說以利貞，是以順乎天，而應乎人。說以先民，民忘其勞；說以犯難，民忘其死；說之大，民勸矣哉！
麗澤，兌；君子以朋友講習。#np
初九：和兌，吉。
和兌之吉，行未疑也。#np
九二：孚兌，吉，悔亡。
孚兌之吉，信志也。#np
六三：來兌，凶。
來兌之凶，位不當也。#np
九四：商兌，未寧，介疾有喜。
九四之喜，有慶也。#np
九五：孚于剝，有厲。
孚于剝，位正當也。#np
上六：引兌。
上六引兌，未光也。#np