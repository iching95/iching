復：亨。出入无疾，朋來无咎。反復其道，七日來復，利有攸往。
復亨；剛反，動而以順行，是以出入无疾，朋來无咎。反復其道，七日來復，天行也。利有攸往，剛長也。復其見天地之心乎？
雷在地中，復；先王以至日閉關，商旅不行，后不省方。
初九：不遠復，无祗悔，元吉。
不遠之復，以修身也。
六二：休復，吉。
休復之吉，以下仁也。
六三：頻復，厲无咎。
頻復之厲，義无咎也。
六四：中行獨復。
中行獨復，以從道也。
六五：敦復，无悔。
敦復无悔，中以自考也。
上六：迷復，凶，有災眚。用行師，終有大敗，以其國君，凶；至于十年，不克征。
迷復之凶，反君道也。