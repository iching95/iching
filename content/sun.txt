損：有孚，元吉，无咎，可貞，利有攸往。曷之用，二簋可用享。
損，損下益上，其道上行。損而有孚，元吉，无咎，可貞，利有攸往。曷之用？二簋可用享；二簋應有時。損剛益柔有時，損益盈虛，與時偕行。
山下有澤，損；君子以懲忿窒欲。
初九：巳事遄往，无咎，酌損之。
巳事遄往，尚合志也。
九二：利貞，征凶，弗損，益之。
九二利貞，中以為志也。
六三：三人行，則損一人；一人行，則得其友。
一人行，三則疑也。
六四：損其疾，使遄有喜，无咎。
損其疾，亦可喜也。
六五：或益之，十朋之龜弗克違，元吉。
六五元吉，自上佑也。
上九：弗損益之，无咎，貞吉，有攸往，得臣无家。
弗損益之，大得志也。