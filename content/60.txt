節：亨。苦節，不可貞。
節，亨，剛柔分，而剛得中。苦節不可貞，其道窮也。說以行險，當位以節，中正以通。天地節而四時成，節以制度，不傷財，不害民。
澤上有水，節；君子以制數度，議德行。#np
初九：不出戶庭，无咎。
不出戶庭，知通塞也。#np
九二：不出門庭，凶。
不出門庭，失時極也。#np
六三：不節若，則嗟若，无咎。
不節之嗟，又誰咎也。#np
六四：安節，亨。
安節之亨，承上道也。#np
九五：甘節，吉；往有尚。
甘節之吉，居位中也。#np
上六：苦節，貞凶，悔亡。
苦節貞凶，其道窮也。#np