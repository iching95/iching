震：亨。震來虩虩，笑言啞啞。震驚百里，不喪匕鬯。
震，亨。震來虩虩，恐致福也。笑言啞啞，後有則也。震驚百里，驚遠而懼邇也。出可以守宗廟社稷，以為祭主也。
洊雷，震；君子以恐懼脩省。#np
初九：震來虩虩，後笑言啞啞，吉。
震來虩虩，恐致福也。笑言啞啞，後有則也。#np
六二：震來厲，億喪貝，躋于九陵，勿逐，七日得。
震來厲，乘剛也。#np
六三：震蘇蘇，震行无眚。
震蘇蘇，位不當也。#np
九四：震遂泥。
震遂泥，未光也。#np
六五：震往來厲，億无喪，有事。
震往來厲，危行也。其事在中，大无喪也。#np
上六：震索索，視矍矍，征凶。震不于其躬，于其鄰，无咎。婚媾有言。
震索索，中未得也。雖凶无咎，畏鄰戒也。#np