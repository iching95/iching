大過：棟橈，利有攸往，亨。
大過，大者過也。棟橈，本末弱也。剛過而中，巽而說行，利有攸往，乃亨。大過之時大矣哉！
澤滅木，大過；君子以獨立不懼，遯世无悶。#np
初六：藉用白茅，无咎。
藉用白茅，柔在下也。#np
九二：枯楊生稊，老夫得其女妻，无不利。
老夫女妻，過以相與也。#np
九三：棟橈，凶。
棟橈之凶，不可以有輔也。#np
九四：棟隆，吉；有它吝。
棟隆之吉，不橈乎下也。#np
九五：枯楊生華，老婦得士夫，无咎无譽。
枯楊生華，何可久也。老婦士夫，亦可醜也。#np
上六：過涉滅頂，凶，无咎。
過涉之凶，不可咎也。#np