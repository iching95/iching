觀：盥而不薦，有孚顒若。
大觀在上，順而巽，中正以觀天下。觀，盥而不薦，有孚顒若，下觀而化也。觀天之神道，而四時不忒，聖人以神道設教，而天下服矣。
風行地上，觀；先王以省方，觀民設教。#np
初六：童觀，小人无咎，君子吝。
初六童觀，小人道也。#np
六二：闚觀，利女貞。
窺觀女貞，亦可醜也。#np
六三：觀我生，進退。
觀我生，進退；未失道也。#np
六四：觀國之光，利用賓于王。
觀國之光，尚賓也。#np
九五：觀我生，君子无咎。
觀我生，觀民也。#np
上九：觀其生，君子无咎。
觀其生，志未平也。#np