坎：習坎，有孚，維心亨，行有尚。
習坎，重險也。水流而不盈，行險而不失其信。維心亨，乃以剛中也。行有尚，往有功也。天險不可升也，地險山川丘陵也，王公設險以守其國，坎之時用大矣哉！
水洊至，習坎；君子以常德行，習教事。#np
初六：習坎，入于坎窞，凶。
習坎入坎，失道凶也。#np
九二：坎有險，求小得。
求小得，未出中也。#np
六三：來之坎坎，險且枕，入于坎窞，勿用。
來之坎坎，終无功也。#np
六四：樽酒簋貳，用缶，納約自牖，終无咎。
樽酒簋貳，剛柔際也。#np
九五：坎不盈，祗既平，无咎。
坎不盈，中未大也。#np
上六：係用徽纆，寘于叢棘，三歲不得，凶。
上六失道，凶三歲也。#np