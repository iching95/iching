
<span style="font-size: x-large;"><strong>䷊</strong></span>〈乾下坤上〉
卦取感通之義，詞言消長之機。易之陰陽，以天地自然之氣言之，則不可相無；以君子小人之象言之，則聖人之意未常不欲天下之盡為君子而無小人也。泰否之象，歸宿皆在君子小人之消長，故曰易以天道明人事。泰乃吉亨之時，然九三方過中，聖人即以為戒。制治於未亂，保邦於未危也。泰極生否，聖人於三示其端，於上要其極。平陂往復者，天運之不能無；艱貞勿恤者，人事之所當盡。若上居泰極，雖欲艱貞，已無及矣。豐卦當盛大之時，而《彖傳》曰「日中則昃，月盈則食」，皆聖人思患預防之意也。
<strong>泰，小往大來，吉亨。</strong>
此卦乾下坤上，天地交而二氣通，故名為泰。卦辭是言，隆盛之世，小人屏跡而君子進用也。泰，通泰也。小，謂陰。大，謂陽。往，是退而在外。來，是進而在内。
文王繫泰彖辭曰：易之大分，陽為大而陰為小。卦體坤往居外，乾來居内。卦變自歸妹來。則六往居四，九來居三，有小往大來之象。是小人在外而退聽，君子在内而用事。有此陽剛之德，而當隆盛之時，凡盡人事以合天道者，無不盡善，真治道與世道並隆之日也，自然吉而亨矣。
按：泰之時，其在唐虞雍熙之世乎！極盛之世，不無小人，堯舜之四凶是也。然禹臯益稷，欽亮天功，不害其為唐虞之治。故知聖明在上，自能使眾正盈廷。此可見，轉移世運之大權，端在人君，操之於上而已。
<strong>《彖》曰：泰，小往大來，吉亨，則是天地交而萬物通也，上下交而其志同也。内陽而外陰，内健而外順，内君子而外小人。君子道長，小人道消也。</strong>
此《彖傳》，是釋泰彖辭，以發明天道人事之泰也。天地交，謂二氣絪緼。上下交，謂君臣道合。陰陽以存主言，健順以作用言。
孔子釋泰彖辭曰：卦名為泰，而辭繫以「小往大來吉亨」者，則是天與地以氣交而化生萬物之氣以通，雲行雨施，品物流形也。君與臣以心交，而上下之志相接。君明臣良，一德一心也。然泰雖開於天地，成於君臣，而實本於君心理欲邪正之辨。蓋乾為陽，而坤為陰。君心所存者皆陽明之善，而不累於陰暗，是内陽而外陰也。君心所發者皆剛健之德，而不即於委靡，是内健而外順也。君之所用者，君子在内而用事，小人在外而退聽，是君子在内而小人在外也。内君子則君子濟民利物之道日長，外小人則小人蠧國害民之道日消，是君子道長，小人道消也。
按：君子小人，迭相消長。小人進則君子退矣，君子進則小人亦退矣。然欲君子之進，全在上下交而志同。志苟不同，則交以貌，不交以心。人君雖欲進君子，而讒邪間之，逸欲荒之，浮論撼之，事變阻之。君子豈可得而進乎？孔子推明所由然，又在内陽而外陰，内健而外順，内君子而外小人。蓋内陽而外陰則其心内明而不外炫，内健而外順則其心内足以勝私而外順於理。君志如此，方與君子有相孚之美，而不授小人以迎合之端，是以君子常進而小人常退也。信乎！泰不在氣數，而在人君之一心哉！
<strong>《象》曰：天地交，泰，后以財成天地之道，輔相天地之宜，以左右民。</strong>
此《象傳》，是言人君當盡致泰之道也。后，謂元后。財成，謂制其過。輔相，謂補其不及。道，謂氣化自然之運。宜，謂事理當然之宜。左右，謂扶植之也。
孔子釋泰象曰：天地之氣初交，而成氣化之盛，此泰之象也。然在天既有其時，則在人當有其事，元后於是有致泰之道焉。如天之道，為日月星辰，四時寒暑；地之道，為山川邱陵，墳衍原隰。然既滯於形氣，則其道未免於過也。元后為之治曆明時，使分至啟閉之不差，春夏秋冬之有序；為之經畫井野，使城郭郊原之有制，道里封疆之各定，過者抑而就於中矣。春生秋殺，日晅雨潤，為天之宜；高黍下稻，淵魚藪獸，為地之宜。然既任其自然，則其宜未免於不及也。元后為之教民，播種灌溉，使之順春秋之序，以成其功；漁獵薪樵，使之隨土地之宜，以盡其用，不及者輔而進於中矣。夫為元后者，何若是之過計哉？蓋天地生物，而不能使之遂其生，以其責付之於君，則元后之財成輔相，凡以為斯民也。使民順天之時，因地之利，各有以養其生而安其業。是聖人之財成輔相乎天地，正以左右斯民，使民得道天地之道，而宜天地之所宜耳。蓋開一代之治運，必在興一代之治功。《虞書》之六府三事，《周禮》之六官所掌，皆裁成輔相之實事也。然非當日君臣志同道合，一德一心，決不能致此極盛之治。此泰交之所以不可緩歟。
<strong>初九，拔茅茹，以其彙，征吉。</strong>
<strong>《象》曰：拔茅征吉，志在外也。</strong>
此一爻是言君子偕同類以進用，而得行其道也。茹，根也。彙，類也。征，進也。外，指天下國家言。
周公繫泰初爻曰：初九當泰時，而有陽剛之德，能與二陽俱進，象猶拔茅，其根以類而起者。以此德而征行，則初固足以有為，而二陽皆足以致治，所以成輔泰之功者在是矣，不亦吉乎。
孔子釋初象曰：所謂拔茅征吉者，初九與二陽並進，欲使君為堯舜之君，民為堯舜之民，進而助財成輔相之功，左右斯民之業，志在天下國家，而不在一身也。蓋三陽皆同此志，此其所以征行而吉也。從來大厦非一木之支，太平非一士之業。上方合志下交，則下自連類並進。聖王在上，天下之士，孰不願立於其朝乎。
<strong>九二，包荒，用馮河。不遐遺，朋亡，得尚于中行。</strong>
<strong>《象》曰：包荒得尚于中行，以光大也。</strong>
此一爻是美人臣有剛中之德，而皆合乎中道也。包，謂有容。馮河，謂果斷。不遐遺，謂不忘遠。朋亡，謂無私比。尚，合也。
周公繫泰二爻曰：九二有剛中之德，而上應六五，是主乎泰而得中道者也。其待人也恕，其處事也寬，為能包容荒穢。且賢必進而不肖必退，利必興而弊必革，能用馮河之勇焉。舉及側陋，圖及隱微，不以遐遠而有遺，且不昵於近倖之私，不狃於便安之習，而朋比是亡。此四者，各有中行之道，蓋不能含容非中也。當斷而不斷，亦非中也。忘遠，非中也。泄邇，亦非中也。九二惟中行，故因剛而剛，因柔而柔，或用剛而濟之以柔，或用柔而濟之以剛，皆適合乎天理之當然。人能如是，自合乎九二之中行，而所以治泰者得其道矣。
孔子釋二象曰：九二之「包荒得尚中行」者，何所本哉？蓋心之蔽者，則不能察乎中；心之隘者，則不能體乎中。九二之心，極其光大。光則明足以有照，大則器足以有容。其得中道而主泰也，豈偶然乎！
按：二雖臣位，實主治泰之責者，故必有包容之量，剛斷之才，深遠之慮，大公之懷，而均合乎天理當然不偏不倚之道，庶幾泰可常保，而國家深賴有是人耳。
<strong>九三，无平不陂，无往不復。艱貞，无咎。勿恤其孚，于食有福。</strong>
<strong>《象》曰：无往不復，天地際也。</strong>
此一爻是言世道盛極將衰，君子當盡保泰之道也。平，泰也。陂，不平也。往，謂小人去。復，謂小人來。艱，謂思慮艱難。貞，謂施為正固。恤，憂也。孚，謂泰極否來，一定之期。食，享也。際，謂泰復為否之交會。
周公繫泰三爻曰：九三當泰過中而否欲來之時，蓋天地交泰，固為世道之幸。然世无安平而不險陂者，無常泰也。小往大來，固為君子之慶。然小人無常往而不反者，陰當復也。夫治亂之相因，陰陽之相勝，乃天運一定之孚信，而當憂恤者也。於此之時，惟艱難守正以處之，有戒懼之心而無怠荒之意。人事既盡，可以无咎。由是不必憂恤平陂往復之孚，而太平之福可長享矣。
孔子釋三象曰：所謂无往不復者，以九三所處，乃天地否泰之會，陰陽消長之機，正天地泰復為否之交際也。挽回天運，全在人事。所以當艱貞守正耳。
按：九三正當泰之時，吉亨之會也。而聖人諄諄告戒者，蓋一治一亂，盛衰倚伏，自然之理。惟能灼見之於先，兢兢業業，世運未陂而早防其陂，小人未復而早憂其復，如此則用力既省，而為功實多。必俟禍患已成而後圖之，則雖竭蹷，亦奚濟乎？誠保泰者不可不知也。
<strong>六四，翩翩不富以其隣，不戒以孚。</strong>
<strong>《象》曰：翩翩不富，皆失實也。不戒以孚，中心願也。</strong>
此一爻是憂小人復集，而言其勢之甚易也。翩翩，羣飛而下之象。不富，謂不用富厚之力。隣，謂類聚。不戒，謂不待告戒之辭。
周公繫泰四爻曰：小人合交以害正道，乃其本念。六四當泰已過中，正小往而將復之時也。羣小至是乃翩翩然來復，不待力致，而其類自從，為不富以隣之象。且無事要約告戒，而志無不孚矣。君子可不防哉！
孔子釋四象曰：三陰飛翔而下，不待富厚之力，而類自從者，何哉？蓋小人居下乃其實位，今在上而據高位，則失其陰分之實。既失其實，則必憂君子之見攻，故不戒以孚。合交以害正道，乃中心之素願，而何待於戒令哉！君子於此，誠不可少疏其防矣。蓋小人乘間伺釁，以圖進用，其心未嘗須臾忘。特值明盛之朝，無所逞其志耳。三為方中，四已過中，陰道漸長，彼安得不翩然動乎。一小人倡於上，眾小人附於下，牽連比合，釀禍無窮。有國家者可不慎於微哉。
<strong>六五，帝乙歸妹，以祉元吉。</strong>
<strong>《象》曰：以祉元吉，中以行願也。</strong>
此一爻是見君能虛心下賢，而成致泰之功也。帝乙，至尊之象。歸妹，下賢之象。以祉，謂以此而受福祉。中，謂中德。
周公繫泰五爻曰：五為泰主，虛中而應九二之剛，不以勢位自高，而謙卑以下賢。如帝乙之妹，至尊貴也。今乃降尊貴以下歸庶人，而不以為屈，則得賢致治。以此保泰，真天下之福矣。非大善而吉乎！
孔子釋五象曰：所謂以祉元吉者，何哉？蓋下賢乃人主之事，而往往不克行者，以不能虛己故也。今六五有柔中之德，虛己以應九二，則下賢也。正以行其所願耳，其受祉也宜矣。
按：五以柔中之德，任二剛中之賢，君臣之間，不惟以情相合，而實以道相孚，人自不得而間之矣。君之任賢愈專，則賢之任事愈力。一人端拱無為，而羣材效職，萬方樂業。天下所蒙之福，孰非大君之福哉。
<strong>上六，城復于隍，勿用師。自邑告命，貞吝。</strong>
<strong>《象》曰：城復于隍，其命亂也。</strong>
此一爻是泰極為否，而當反己自脩也。隍，城下池也。自邑，反己之意。告命，謂脩正令也。
周公繫泰上爻曰：治道積累以成泰，猶築隍土積累以成城也。上六泰極而否，如城土頽圮，復反于隍之象。當此之時，不可用師而力爭，但當反己自治，脩其紀綱政刑之命，以維持之。然時勢至此，雖所行皆出於正道，亦不免於羞吝，以不能防之於早耳。
孔子釋上象曰：泰極而否，雖天運之自然，實人事之所致。城復于隍者，蓋由久安長治之後，法度政令之命已亂，豈徒天運使然哉？倘能勵精奮發，以脩其政令。庶人心感動，天意可回，泰猶可保，而不致於終否也。
按：上以陰柔處泰極，不能堅志下交，必致羣材解體，成業難支。此内憂，非外患也。故不在用師以遠求，而在告命以自治。然自强别無他道，惟有進君子，退小人，使上下常交，情志常通而已。賢者在位，能者在職，及是時，明其政刑，決壅蔽之習，而勵明作之氣，其在主心一振刷間乎。
