〈巽下乾上〉
姤者相遇之義，主一陰遇五陽而言也。蓋決盡則為純乾，一陰忽自下生，其勢甚悍。又為巽之一陰，其性善入，其用潛隱，尤君子之所難知而難防者。使以一陰之微，忽之而不及察，則進而為遯，為否，為剝，為坤，皆自一陰之相遇始矣。制之者當於其微而未盛之時也，故總一卦而言，一陰有敵五陽之志，則危之，曰女壯。就一畫而言，一陰潛伏五陽之下，則防之，曰羸豕。壯可畏也，羸不可忽也。於二四觀之，則曰魚。於九五觀之，則曰瓜，象其陰而在下也。惟二密比初，能包之以制其逸。惟五為卦主，能包之以防其潰。四與初相應者，初不自止，則曰見凶；四不能止之，則曰起凶，皆以明繫之不可不早也。若三與上，一居下卦之上，一居上卦之上，於初皆無所遇，雖無制陰之功，亦無比匪之害，不遇不足為咎已。要之，敢於遇君子者小人，而善於制小人之遇者，尤在人主之一心。君心之疏密，即小人消長之關也。小人之消長，即天命去留之本也。故於九五之含章，尤惓惓焉。
<strong>姤，女壯，勿用取女。</strong>
此卦巽下乾上，是純陽用事之時。而一陰忽生於下，不期而卒與五陽相遇，故名為姤。卦辭言防小人之道，當嚴之於始也。
文王繫姤彖辭曰：姤以一陰初生，而遇五陽，是以一小人之微，而欲敵君子之眾。原其心，則蔑貞之謀已蓄；而究其勢，則堅冰之漸已形。君子於此，當遏其惡於將萌，杜其機於將動。勿喜柔佞而與之合，勿因微弱而聽其長。猶剛壯之女，不可取以為配也。昔晉習鑿齒有言，一陰遇五陽，有女壯之象，故戒占者勿用取女，以其女德不貞，不能從一而終也。從來女子小人，最易使人惑溺。養鶖棄鶴，皆始於當時一念之錯，豈知日後貽莫大之禍哉。一陰初生，聖人即曰女壯，曰勿取，防其漸也。鑿齒此言深得聖人繫辭之旨，可不兢兢致戒乎。
【今注】
<strong>蔑貞之謀已蓄</strong>：消滅正道的陰謀已經開始積蓄。剝卦初六與六二爻辭：「蔑貞凶」，滅正之凶。
<strong>堅冰之漸已形</strong>：坤初六：「履霜，堅冰至。」《象》曰：「陰始凝也。」堅冰為陰氣逐漸凝聚的現象與結果。《文言傳》：「積善之家，必有餘慶；積不善之家，必有餘殃。臣弑其君，子弑其父，非一朝一夕之故，其所由來者漸矣。由辯之不早辯也。」陰氣象徵小人之道，履霜之時當之陰氣已在積聚；小人之道始萌之時，當能即早辯別，知防微杜漸。
<strong>晉習鑿齒有言</strong>：「習鑿齒」為東晉名士，史學家。
<strong>養鶖棄鶴</strong>：鶖，音秋，是一種大型的水鳥，外型像鶴，但色蒼而禿頭，黃喙赤目。此處所用為來知德的註解：「幽王之得褒姒，高宗之立武昭儀，養鶖棄鶴，皆出于一時一念之差，而豈知後有莫大之禍哉。」
<strong>《彖》曰：姤，遇也，柔遇剛也。勿用取女，不可與長也。天地相遇，品物咸章也。剛遇中正，天下大行也。姤之時義大矣哉。</strong>
此《彖傳》，是釋姤彖辭，以示謹微之意。主持世道者，宜慎其防也。天地相遇，謂五月一陰初生。剛遇中正，指九五言。
孔子釋姤彖辭曰：卦名姤者，不期而遇之謂也。以一柔遇五剛，是在位者皆君子，而一小人卒然而遇，可駭也，而亦可畏也。夫剛性直方，而柔多巧佞。柔而遇剛，柔必善於趨承，而剛必喜其妍媚。一與之合，必將依附曲從，攀援而上，為遯為否為剝，將來不測之禍，皆始於此。是小人之長，非自能長也，皆君子不知所備，有以與之，故日盛月長而不可遏也。卦辭戒以勿用取女，言當防微杜漸，不可因其柔順，輕與之合，使之牽引朋類，滋蔓而不克制也。然就所謂柔遇剛者思之，其間相勝之幾固最微，而相須之理又最切。試觀之造化，乾為四月純陽之卦，至五月而一陰始生，天陽地陰，兩相遇合，而此時品物之形形色色，莫不章明著見也。再觀之人事，從來有位者不必有德，而有德者未必有位，德位恒不相遇。卦體九五以陽剛之德，居建中表正之位，是德與位遇，而治化昭明於天下也。夫品物咸章，氣化隆於上，天下大行；治化隆於下，是遇亦未嘗不善矣。然霜冰之漸，已兆於庶類蕃廡之會，否剝之機即萌於治道全盛之時。非有真識見者，不能先幾早計；非有大力量者，不能斡旋挽回。姤之時義，豈不大矣哉！
按：姤卦五陽一陰，是小人之勢至微，君子之道方盛。然易制者，嘗患不為之制；可圖者，恒慮不為之圖。宋儒邵雍有言：「復次剝，明治生於亂也；姤次夬，明亂生於治也。時哉！時哉！未有剝而不復，夬而不姤者。」此其故不在小人能害君子，而在君子不能拒小人。蓋姤者存乎彼，取者存乎我。彼雖欲姤，而我終勿取。則小人其如君子何？而禍亂之端，可以永弭矣。
【今注】
<strong>五月一陰初生</strong>：這是就十二消息卦而論，五月時一陰初生於下成姤卦。若從坤至復開始起算，坤為純陰之卦，當十月之時，至十一月一陽長於初，成復卦。十二月陽長陰退為臨，一月陽長為泰，二月大壯，三月夬，四月乾。五月純乾初爻一陰長，為姤。六月陰長陽退為遯，七月為否，八月為觀，九月為剝，十月為坤。
<strong>邵雍有言</strong>：以下所引，見於《觀物外篇》。
<strong>《象》曰：天下有風，姤，后以施命誥四方。</strong>
此《象傳》，是言人主有遇民之道，而通天下之情也。
孔子釋姤象曰：風行天下，宣天地之和，而開萬物之鬱。天下之物無不遇焉，姤之象也。元后體此，爰施命令，以誥四方焉。蓋人主深居九重，尊卑之分懸絶，與民相遇甚難。惟王言一布，天下曉然共喻朝廷之意，而萬民共稟一王之敎令矣。其何異於天之以風遇萬物哉！
按：《記》云：「王言如絲，其出如綸。」蓋君命者，中外臣民之所共敬奉也。自古太平日久，眾心玩愒。人君深居高拱，下情隔絶。小人因之竊弄威福，恣肆橫行，多起於此。則命令之施，固以通上下之情愫，亦正誥誡嚴切，遏抑僉壬，化戢奸宄之道也。
<strong>初六，繫于金柅，貞吉。有攸往，見凶。羸豕孚蹢躅。</strong>
<strong>《象》曰：繫于金柅，柔道牽也。</strong>
此一爻是戒小人不可輕進。竝示君子，使早為之防也。柅，止車之物。金，取其堅，九二之象。羸豕，瘠豕也。蹢躅，跳躑也。
周公繫姤初爻曰：自古小人未有侵害君子而己獨自全者。初以一陰始生，誠能知幾安分，居九二之下，止而不前，如繫于金柅然。則克守小人之正，必受君子之福，不亦貞而吉乎。若越禮犯上，往而肆害，必不為眾正所容，凶立見矣。然此特以理言也。如以勢而論，則小人浸長之勢，必不可遏。目前雖弱，異日必有強梁肆志之時。猶羸弱之豕，暫若安靜，固可決其氣盛力壯，必至蹢躅也。君子可不早為之備哉！
孔子釋初象曰：初戒以繫用金柅者，以初六柔邪之道，最善牽引。今雖一陰初生，勢必號召羣邪，牽連而進，肆其蹢躅，故不可不止其進而預為之防也。蓋邪正不竝立，而辨之於始實難。然郭子儀能識盧杞之險，李沆能辨丁謂之奸，而卒不能禁，其不得志者，以賢奸消長之數，轉移總由君相，而不在他人故也。德宗云：「人言盧杞奸邪，朕殊不覺。」寇準云：「如謂之才，顧能使之久居人下耶？」小人之傾動君相，其可畏如此。甚矣，知人之為急也。
【今注】
<strong>郭子儀能識盧杞之險</strong>：盧杞為唐德宗時的佞臣，為人奸險狡詐，但深受德宗寵信。《舊唐書‧盧杞傳》記載，盧杞相貌醜陋而色如藍，看到他的人都以為見到鬼。建中初，郭子儀病，百官登門探視，從不要求姬妾與僕人退避，但一聽到盧杞要來，郭子儀命令全都退避，自己單獨接見。等盧杞離去，家人問原因，郭子儀說：「杞形陋而心險，左右見之必笑。若此人得權，即吾族無類矣。」德宗因寵信盧杞而引來奉天之難，雖然事後盧杞被貶，但德宗還一直想要重新重用，遭李勉反對。德宗問說：「眾人論杞奸邪，朕何不知？」李勉回答說：「盧杞奸邪，天下人皆知，唯陛下不知，此所以為奸邪也！」
<strong>李沆能辨丁謂之奸</strong>：丁謂是北宋有名的奸臣，名列北宋「五鬼」之一。《宋史‧王欽若傳》記載，仁宗曾對輔臣說：「欽若久在政府，觀其所為，真奸邪也。」王曾回答說：「欽若與丁謂、林特、陳彭年、劉承珪，時謂之五鬼，奸邪險偽，誠如聖諭。」《<a href="https://zh.m.wikisource.org/wiki/宋史/卷282" target="_blank">宋史‧李沆傳</a>》記載，寇準和丁謂交好，屢次因此將丁謂推薦給李沆，李沆堅決不錄用。寇準問李沆為什麼？李沆回答：「看他的為人，可以讓他在人上嗎？」寇準回說：「像丁謂這樣的人才，相公能夠永遠壓抑他，讓他在人之下嗎？」李沆笑說：「有那麼一天讓你後悔不及的時候，就會想起我今天所說的話。」寇準後來果然被丁謂所陷害，才相信李沆的話。
<strong>九二，包有魚，无咎。不利賓。</strong>
<strong>《象》曰：包有魚，義不及賓也。</strong>
此一爻是言，制小人之道，當專其責於己，不可委之於人也。魚，指初六言。賓者，對主之稱，指眾陽爻言。
周公繫姤二爻曰：初一陰始生，漸將遍遇諸陽。而九二切與之比，是小人正在籠絡之中。如包中有魚，御之自我，而機有可制也。如此，則既不寬縱以養奸，又不迫激以致變，可以无咎矣。夫初在二下，受其約束，則二為主，而眾陽皆賓。若失此不制，使之漸長，至於眾陽相遇為遯，為否，為剝，為坤，害將無所不至，不利孰甚焉，可不戒乎！
孔子釋二象曰：二之包有魚，則權既在二；所以制之者，亦專在於二。以義揆之，固不得令及於賓，而致有不利之虞也。
按：爻曰「不利賓」，為眾陽危也，所以告天下之君子，使皆早知所備也。《象》曰「義不及賓」，專責二也，所以告君子之遇小人者，當身任其責，而早為檢制，不可縱惡長奸，使小人得肆其害，而徒悵恨於事後也。聖人防微之意切矣。
<strong>九三，臀无膚，其行次且。厲无大咎。</strong>
<strong>《象》曰：其行次且，行未牽也。</strong>
此一爻是言，君子之於小人，可遠而不可近也。
周公繫姤三爻曰：九三過剛不中，性欲上進。但上下无應，勢孤而不得遂其意，如臀无膚而其行次且然。是雖有寡助之危，然既無私遇，亦不至以比匪受傷而大有咎也。
孔子釋三象曰：三之其行次且，蓋以孤立無援，不免遲疑而不進。然尚未與柔道相牽連，則陰邪不得而中傷之，所以无大咎也。
按：夬一陰在上，故五陽皆上行。夬四之上行次且，欲決上而不能也。姤一陰在下，故五陽皆下向。姤三之下行次且，欲遇初而不得也。其象雖同，而其情則異。大抵君子之決小人，可緩而不可急；而君子之遇小人，可近而不必於近。聖人於夬四敎以牽羊，而隨眾陽以竝進，見決小人之不可急也；於姤三喜其行未牽，而不為一陰所害，見遠小人之可免禍也。遠近緩急之間，君子宜審所處已。
<strong>九四，包无魚，起凶。</strong>
<strong>《象》曰：无魚之凶，遠民也。</strong>
此一爻是言，在上者不可以失民，而深有以儆之也。魚，亦指初而言。
周公繫姤四爻曰：九四居上位而與初為正應，當相遇者也。乃初遇於二，而反離乎四，則是己所應有之物，忽而不制，棄而不收，有包无魚之象焉。民心既失，邦本不固，厲階自此起矣，凶不亦宜乎。
孔子釋四象曰：九四无魚之凶者，豈徒民之遠我也哉？良由在上者，置斯人於膜外，無以結民之心，是上自遠乎民也。其咎誠無可諉矣。
按：以淑慝言，陽君子，則陰小人，不可使有也。以貴賤言，陽為君，則陰為民，又不可使無也。故同一初六，以小人視之，為害正之邪，則欲其遠之，惟恐為己之累；以民視之，為所臨之眾，則欲其近之，惟恐不為己所有。亦以見易爻之惟其時物如此。
<strong>九五，以杞包瓜，含章，有隕自天。</strong>
<strong>《象》曰：九五含章，中正也。有隕自天，志不舍命也。</strong>
此一爻是言，制小人之有道，而功能回造化也。杞，高大堅實之木，君子之象。瓜，甘美善潰之物，小人之象。
周公繫姤五爻曰：九五以陽剛中正主卦於上，而下防始生必潰之陰。是以君子居尊位，而下防始生之小人，如以杞而包瓜者也。然陰陽貞勝，時運之常，在彼駸駸有日盛之勢。我任其滋長，而不思所以制之，固不可。苟制之而未能盡善，又豈可哉？是必内含章美，默為圖維，不動聲色，不尚威武，實得勝之之謀，而不露勝之之迹，乃可挽回造化，斡旋氣運。而陽之將消者，倐然來復，若從天而降也。此誠為善制小人者矣！
孔子釋五象曰：九五能含章者，以其有中正之德也。蓋惟有中正之德，故既不因循以長慝，亦不輕動以生變。為能内含章美，靜以制之也。有隕自天者，由九五之志，不舍乎命也。蓋陰陽消長，固係一定之數。人惟立志不堅，付於天命之無可如何，而不思所以轉移之，則命即從此去矣。五之志，務期人定以勝天，故命亦為五所轉，而有隕自天也。信乎！惟德可以動天耳。
按：《文言》釋乾之五曰：「先天而天弗違。」先天者，事未至而幾已兆。聖人先知灼見，而默運其神謀，經綸措置，先乎天也。故能制治於未亂，保邦於未危。命自我立，而天不能違，所以言君相能造命也。然則姤五之志不舍命，其即乾五先天弗違之大人乎！
<strong>上九，姤其角，吝，无咎。</strong>
<strong>《象》曰：姤其角，上窮吝也。</strong>
此一爻是言，剛介孤立者，無制陰之功，而亦無比邪之害也。角，剛而在上之象。
周公繫姤上爻曰：姤一陰遇五陽之時，二五皆有剛中之德，故能包而制之。若上九則剛而在上，於初陰非應非比，而不得遇，有姤其角之象。是諸君子皆有防奸之道，而己獨抗懷孑立，驕亢之吝，其能免乎？然既無所遇，則免黨陰比匪之傷，而亦不至於咎矣。
孔子釋上象曰：遇之為道，貴於委曲包容，善全其用。上九之姤其角者，蓋剛居上位，全以盛氣凌人，略無調劑挽回之術，適自取夫困窮也。然能介然自持，無苟合之失，故雖吝而无咎耳。
按：姤卦五陽皆以遇初陰取義，於初則止其進，恐其害君子也。二五能包則予之，欲其制小人也。三上不與初遇，有厲，吝而无咎，雖惜其無制陰之功，而又幸其無比陰之禍也。蓋不遇其所當遇，固不免於孤立；不遇其所不當遇，亦不至於傷害。聖人著此兩義，使知處遇之時，不可不遇，而又不可妄遇也。
