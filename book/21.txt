
<strong><span style="font-size: x-large;">䷔</span></strong>〈震下離上〉
此見天下事所以不和合者，由䜛邪間隔於其間。聖人觀噬嗑之象，推之天下萬事，皆使去其間隔而合之，則强梗去而德化行矣。去天下之間，在任刑罰。小則懲戒，大則誅戮，以除去之，故卦取用刑為義。象雷以用威，象電以用明。明罰勅法，以使人不敢犯。此去間之大權也。六爻皆言用獄，初過小而在下，為用獄之始。上惡極而怙終，為用獄之終。中四爻有位，俱屬用獄之人。二惟良折獄者也，三困於强禦者也。四有司執法之義也，五人君矜恤之仁也。卦才之剛柔不同，故所噬之難易以異。統而觀之，惟四五能盡治獄之道。彖以五之柔為主，故利用獨歸之五；爻以四之剛為主，故吉獨歸之四。主柔而言，以仁為治獄之本；主剛而言，以威為治獄之用。仁以寓其哀矜，威以懲其奸慝。剛柔迭用而治獄之道得矣。
【今注】
<strong>怙終</strong>：犯錯而死不悔改。《尚書．舜典》：「眚災肆赦，怙終賊刑。」
<strong>噬嗑，亨，利用獄。</strong>
此卦震下離上，為卦上下兩陽中虛，頤口之象。九四一陽間於其中，必噬之而後合，故為噬嗑。卦辭言，凡事必先去間，而去間之道又當用折獄之勇也。噬，齧也。嗑，合也。物有間者，齧而合之也。
文王繫噬嗑彖辭曰：凡天下事，未得亨通者，皆有物以間之也。噬而去之，則物無所間於我。而凡所措施，推之皆準，動之皆化，亨其宜矣。即如治獄一事，使不得其情，而頑梗未服。猶有物以間之，必利用此噬嗑之道，為之别白是非，剖析情偽，則奸惡屏除，庶幾刑措不用而大化可成矣。大抵世雖極治，不能保下無方命之人，奸宄不法，間我治化者也，則合之以刑；寇賊不靖，間我疆圉者也，則合之以兵。推之他事，莫不皆然。蓋卦有治間之道，而於用獄尤深切著明。故六爻皆以治獄為言。其實利用獄者，噬嗑而亨之一端耳。
【今注】
<strong>奸宄</strong>：宄音軌。「奸宄」，或作「奸軌」。《說文》：「宄，姦也。外為盜，内為宄。」《尚書·舜典》：「蠻夷猾夏 ，寇賊姦宄。」 孔傳：「在外曰姦，在內曰宄。」《左傳》成公十七年：「亂在外為姦，在內為軌。御姦以德，御軌以刑……德刑不立，姦軌并至。」
<strong>《彖》曰：頤中有物，曰噬嗑。噬嗑而亨，剛柔分，動而明，雷電合而章，柔得中而上行。雖不當位，利用獄也。</strong>
此《彖傳》，是釋噬嗑彖辭，而極言去間之道，貴於威明得中也。震為雷，離為電。雷取其威，電取其明。
孔子釋噬嗑彖辭曰：卦名噬嗑者，蓋卦上下兩陽中虛，有頤口之象。而九四一陽獨間其中，猶頤中有物，必齧去之而後合，故名之為噬嗑也。辭曰「噬嗑而亨」者，天下惟有間，故不通。噬而嗑，則無有强梗以為間者，此其所以得亨也。又曰「利用獄」者，卦體三陰三陽，剛柔中分，則是剛不過暴，而存好生之仁；柔不過縱，而非姑息之愛，得其中也。卦德震動離明，則是可否以斷，而不屈於勢利；是非以辨，而不惑於虛辭。有威明之善也。然威明非特卦德為然，卦象震雷離電，合而成章，是威而濟之以明，其威益有所施；明而濟之以威，其明益有所用。威明相需而不偏也。得中亦非特卦體為然。卦變自益，六四之柔上行，以至於五，而得其中。是有仁恕之德，而不失之委靡；有哀矜之念，而不流於姑息。一張一弛之當其可也，凡此皆具用獄之道。故雖六五以陰居陽，或失於柔。然眾善悉備，則折獄致刑，未有不得其理者，而何用獄之不利乎。
按：柔中雖不當位，而利用獄者，蓋人命至重，死者不可復生，斷者不可復續。故折獄之道，雖貴剛斷，而尤貴柔中。禹之泣罪，湯之解網，王制之三宥，皆柔中之謂。三代盛王，卜年久遠，而非後世可及者，其皆以忠厚為立國之本歟。
【今注】
<strong>禹之泣罪</strong>：典故出自《說苑‧君道》。禹出見罪人，下車問而泣之。左右曰：「夫罪人不順道，故使然焉，君王何為痛之至於此也？」禹曰：「堯舜之人，皆以堯舜之心為心；今寡人為君也，百姓各自以其心為心，是以痛之。」書曰：「百姓有罪，在予一人。」
<strong>湯之解網</strong>：商湯到野外，見到張網四面，使得禽獸盡入網中，因此要求去其三面，只網開一面。典故可見於《史記‧殷本紀》：湯出，見野張網四面，祝曰：「自天下四方皆入吾網。」湯曰：｢嘻，盡之矣！」乃去其三面，祝曰：「欲左，左。欲右，右。不用命，乃入吾網。」諸侯聞之，曰：「湯德至矣，及禽獸。」
<strong>三宥</strong>：周制中三種寬恕人罪刑的理由。宥，寬恕。《周禮》：「司剌掌三剌、三宥、三赦之灋，以贊司寇聽獄訟。」「壹宥曰不識，再宥曰過失，三宥曰遺忘。」
<span style="font-family: Georgia, &apos;times new roman&apos;, Times, serif; font-size: 18.7425px;"> </span>
<strong>《象》曰： 雷電，噬嗑，先王以明罰勅法。</strong>
此《象傳》，是言體威明之象，以見其利用獄也。雷電，當作電雷。明者，辨别精審之意。勅者，整齊嚴肅之意。
孔子釋噬嗑象曰：離象為電，震象為雷，是威明以去天下之間者，有噬嗑之象。先王以為與其有間而後合，不若未間而預防。於是因大小之罪，定輕重之罰。一出一入，秩然有條而不紊。俾後之用法者，有所遵守，而罔敢少踰。如此則國憲昭明於一時，紀綱振肅於萬世。庶人知警懼而無或犯矣，兹非去間之大權乎！
按：明罰是明墨劓剕宮大辟，以至流宥鞭朴金贖之類，使罰必當其罪，而後人不疑於所坐，奸吏不得舞文以出入也。就此卦言之，如罪薄過小，宜罰之以屨校。惡極罪大，宜罰之以何校。一一彰明，而申警之。此往古有讀法之制，即今條例中〈講讀律令〉一款，但有司奉行不力，視為具文，遂至百姓冥趨，犯刑日眾耳。欲刑期無刑者，可不以先王為法哉。
【今注】
<strong>墨劓剕宮大辟</strong>：《周禮》五刑為墨、劓、宮、刖、殺：「司刑掌五刑之灋，以麗萬民之罪。墨罪五百，劓罪五百，宮罪五百，刖罪五百，殺罪五百。」墨即黥面，在臉上刺青。劓為割鼻。宮刑，男子去勢，女子禁閉於宮中。刖或稱剕，斷足之刑。大辟即死刑，五刑中的「殺」。《禮記．文王世子》：「刑獄成，有司讞于公，其死罪則曰某之罪在大辟。」
<strong>流宥鞭朴金贖</strong>：《尚書‧舜典》：「象以典刑，流宥五刑：鞭作官刑，扑作教刑，金作贖刑，眚災肆赦，怙終賊刑。」
<strong>讀法之制</strong>：「讀法」或作「讀灋」。《周禮》：「正月之吉，各屬其州之民而讀灋，以考其德行道藝而勸之，以糾其過惡而戒之。」「若以歲時祭祀州社，則屬其民而讀灋，亦如之。」正月時候，集合百姓向百姓讀法，考核德行道藝加以獎勵，糾正其過錯罪惡而加以警誡。
<strong>初九，屨校滅趾，无咎。</strong>
<strong>《象》曰： 屨校滅趾，不行也。</strong>
此一爻見小懲而大戒，為小人之福也。初上無位，為受刑之象。中四爻為用刑之象。校，足械。屨，如納屨然，謂著於其足。滅，沒也。
周公繫噬嗑初爻曰：初陽肆惡，罪所當刑。然無知犯法，罪薄過小，但當輕刑以懲其始，為屨校滅趾之象。夫人之惡方形，而遽為懲戒，則悔其既往，慎其將來，自無怙惡不悛之咎矣。
孔子釋初象曰：初之屨校滅趾者，蓋趾在下，乃人之所以行。滅趾則有所警懼，而不罹於惡，為不行之象。咎之所自免也。
按：止惡於初，不但小人之幸，即在上者亦易於施法，不致釀成禍患，興起大獄，殃及無辜。否則屨校不懲，必至何校；滅趾不戒，必至滅耳。安知罪薄過小之初，不流為惡極罪大之上乎。
【今注】
<strong>怙惡不悛</strong>：倚仗罪惡而不知悔改。悛，音圈，《說文》：「止也。」《方言》：「改也。」引申為悔改的意思。《宋史．王化基傳》：「其或怙惡不悛，恃遠肆毒，小民罹殃，卒莫上訴。」
<strong>六二，噬膚滅鼻，无咎。</strong>
<strong>《象》曰： 噬膚滅鼻，乘剛也。</strong>
此一爻是言，治獄者能行其罰，可以服剛暴之心也。噬嗑，食也。中四爻膚、腊、胏、肉，皆取頤中有物之象。膚，柔脆易噬者。滅鼻，强梗難治之象。
周公繫噬嗑二爻曰：六二當用刑之任，而居中得正，則聽斷合宜。以此治獄，信有可以片言折人者，如噬膚之易矣。但以二柔遇初剛，强梗弗順，欲其屈服，未免煩乎刑誅，故又有滅鼻之象。然當噬嗑之時，刑所當刑，而不至骩法以縱惡，何咎之有？
孔子釋二象曰：噬膚而至滅鼻者，以乘初陽之剛，乃用刑於剛暴之人，不得不為深嚴，以明正其罪。此正柔而得中者也。若偏倚於柔，則不足以斷，而委靡不振，安能免於咎哉？蓋國家有法，原以詰奸懲惡，威克厥愛，胤侯所以治羿黨也。刑兹無赦，康叔所以處大憝也。以至公孫弘之誅郭解，王猛之誅樊世，皆有合於剛亦不吐之義。二之乘剛而滅鼻，此正不得不然。否則優柔姑息，如東漢之於宦官，唐末之待藩鎮，明知其惡，畏其强而不敢行誅，為害可勝言乎？
【今注】：
<strong>骩法</strong>：枉法。骩，音委，通骪，原義為骨不正，引申為枉曲、委曲。
<strong>六三，噬腊肉，遇毒，小吝，无咎。</strong>
<strong>《象》曰： 遇毒，位不當也。</strong>
此一爻是言用刑，而不得其中，無以遽服民志也。腊肉，獸腊，堅韌之物。毒，謂傷於口，治人而人不服之義。
周公繫噬嗑三爻曰：三當用刑之任，而陰柔不中正，既無剛斷之才，又失用刑之道。以此治獄，是非不決，輕重失平，人自不肯輸服，有噬腊肉遇毒之象。誠有媿折獄之任，而不免於小吝矣。然時當噬嗑，在我雖有剛明不足之患，在彼實為有罪當刑之人，治所宜治，於義為无咎也。
孔子釋三象曰：三何以噬腊而遇毒哉？非獨治獄之難也。蓋以陰柔則剛果不足，不中正則聽斷或偏。德薄才疏，以致若此者，位不當也。然則治獄須才德兼備之人，豈可不擇而後任哉！
按：二之乘剛，遇難治之獄，難在人也，故曰滅鼻。三位不當，無治獄之才，難在我也，故曰遇毒。然初雖難治，而二得善處之道，天下無長抗法之民，是以終无咎也。三雖無才，而有治獄之任，有罪之民亦終當輸服，是以小吝而亦无咎也。皆緣遇噬嗑之時耳。
<strong>九四，噬乾胏，得金矢。利艱貞，吉。</strong>
<strong>《象》曰：利艱貞吉，未光也。</strong>
此一爻是言，得聽訟之宜者，猶未可忘戒懼也。胏，與胾同，肉之帶骨者。金矢，《周禮》獄訟入鈞金束矢，而後聽之。言能使其心服也。
周公繫噬嗑四爻曰：四當治獄之任，以剛居柔，是有剛柔相稱之道。既不傷於優柔，又不嫌於剛暴。雖頑梗弗率之徒，亦有以得其情，而俾中心輸服焉。故有「噬乾胏得金矢」之象。然獄者，天下之大命。治獄者，天下之大事。尤必艱難其心，無所慢易，正固其守，無所偏私。則刑當其罪，能如是而後吉也。
孔子釋四象曰：利艱貞固可以得吉矣，然為民上者，必使民無訟，治道大光，乃為可貴。今雖善於決獄，而猶待於聽訟，是則治其末，未正其本；塞其流，未拔其源，其道則未光也。
按：以全卦之體言，四為一卦之間，則受噬者在四。以六爻言，四反為噬之主，與三陰同噬初上者。蓋卦言其位，則梗在其中；爻言其才，則剛足以噬。取義固不同也。《王制》：「大司寇以獄成告於王，王命三公參聽之。」則九四大臣，固有折獄之任，然雖聽訟得宜，而爻戒以艱貞，象惕其未光。周孔聖人，無非慎重民命，即「如得其情，哀矜勿喜」之意云爾。
【今注】
<strong>胏與胾同</strong>：胾，音漬，大塊的切肉。依《說文》，胾為大臠。《禮記‧曲禮》：「凡進食之禮，左殽右胾。」鄭玄注：「殽，骨體也。胾，切肉也。.......殽在俎，胾在豆。」孔疏：「熟肉帶骨而臠曰殽，純肉切之曰胾，骨是陽，故在左。肉是陰，故在右。」
<strong>獄訟入鈞金束矢，而後聽之</strong>：《周禮》：「以兩造禁民訟，入束矢於朝，然後聽之。以兩劑禁民獄，入鈞金，三日乃致於朝，然後聽之。」獄為關於罪刑的判決官司，而訟則是關財產權的官司。古代為了防止百姓亂打官司，要與人爭辨財產權（訟）則必須繳交束矢。一束矢即一百支箭。而要告人之有罪（獄），則必須先繳交鈞金，三十斤的銅。
<strong>六五，噬乾肉，得黄金。貞厲，无咎。</strong>
<strong>《象》曰： 貞厲无咎，得當也。</strong>
此一爻是言，六五為訟獄之主，非明德慎罰者，不能得當也。噬乾肉，難於膚而易於腊胏者。黃，中色。金，亦謂鈞金也。
周公繫噬嗑五爻曰：五居尊位，天下訟獄之主也。而以柔中居之，則寬而不過，仁而不偏，得用刑之道。以此治獄，隨其輕重，皆得其情，刑罰清而民自服，有「噬乾肉得黃金」之象。然又不敢以人無不服而遂易以處之，必正固其守而出入惟允，惕厲其心而恣睢不萌，庶幾刑必當罪，罪不失刑，得用獄之宜而无咎矣。
孔子釋五象曰：五所以貞厲无咎者，蓋為治莫大於獄，而難治亦莫甚於獄。惟能貞則斷合乎理，能厲則聽無不當，所治之大小輕重，皆得其宜，乃无咎矣。
按：九四以剛噬，六五以柔噬。以剛噬者，有司之守，惟在於法之中；以柔噬者，大君之仁，時行於法之外也。然猶貞厲則无咎。如帝舜欽哉惟刑之恤，穆王訓誡祥刑而曰朕言多懼。其敬慎之心，誠有可為後世法者歟。
【今注】
<strong>出入惟允</strong>：語出《尚書·舜典》：「命汝作納言，夙夜出納朕命，惟允。」古文入即內，「出納朕命」即「出入朕命」。上古立「納言」之官，負責傳達君命，朕命的進出與傳送，即後來的「侍中」。允，信也。
<strong>恣睢</strong>：恣，音疵。睢，音雖。<span color="#000000" face="標楷體">恣睢，放縱、暴戾。《史記．伯夷傳》：「盜蹠日殺不辜，肝人之肉，暴戾恣睢。」</span>
<strong>上九，何校滅耳，凶。</strong>
<strong>《象》曰： 何校滅耳，聰不明也。</strong>
此一爻是言，惡極罪大之人，不可逭也。何校，負械於頸也。
周公繫噬嗑上爻曰：初卑而無位，上高而無位，故皆為受刑者。過極之陽，怙惡不悛，當服上刑，有何校滅耳之象，凶孰甚焉？
孔子釋上象曰：王者明罰勅法，聳動眾聽，在人無不共聞，何上之昏迷不聰，乃自陷於大惡。滅耳之刑，正以罪其聽之不聰也，於人何尤哉！
按：初上皆為受刑之象。初則罪之小者，用輕典以治之，小懲大戒也；上則罪之大者，用重典以治之，怙終賊刑也。滅趾於初，以使其不進；滅耳於終，以罰其不聰。聖人之於人，勉其始而戒其終如此，總欲消天下之有間而歸於無間耳。
