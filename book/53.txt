〈艮下巽上〉
卦以漸進為義，以進得其正為善，物知止則進得其正。循序有節，所以止也；從容積累，所以進也。彖取象女歸，爻取象鴻。女歸待聘，鴻飛識時，漸之義也。卦本乾坤，三四往來，陰進而止乎四。九居五而得中，下應六二。二四皆陰，三五皆陽，自二至五皆得正位。而初上二爻，九以陽居上，六以陰居下，剛上柔下，亦當其位。六爻中唯九三過剛無應，所以有凶，而尚有禦寇之利。以知君子立身處世，凡事當以漸進。學問以漸進，必無躐等輕浮之患；出處以漸進，必無躁進失身之患。然非有巽順從容之德不能漸，非有艮止為之主不能善。巽柔之用，故同一巽也。中孚以巽乘兌，上九翰音登於天則凶，以其知上不知下，巽而說也。漸以巽乘艮，上九鴻漸于逵則吉，以其自卑而高，巽而能止也。
<strong>漸，女歸吉，利貞。</strong>
此卦艮下巽上，其未進也自止而不苟於進，其方進也巽順而不急於進，有漸進之義，故名為漸。卦辭言君子之進，當以漸而得其正也。女適人為歸，故曰女歸。
文王繫漸彖辭曰：天下進之有漸，莫如女歸。六禮不備，不敢行也。君子之守己，猶女子之守身。其出身從人，如女子之于歸，禮備而後行，則出處之分明，而可以得吉矣。然天下固有漸而未必正者。今卦體自二至五，位皆得正，故其進也，又必以正自持，無枉道以徇人，無曲學以阿世，乃為利而靡失身之悔也。
按：君子欲以道重天下，必先以道重一身。使稍有苟且，必至屈己以干時，躐等而犯義。大節一失，雖有過人之才智，而一遇存亡危急之秋，其人必不可恃矣。語曰：「不貞之女，必孕而不育；不貞之士，必賤而見棄。」明君得此意以進退天下之士，則人人皆以禮義廉恥自防，而患得患失之鄙夫，豈敢復立於其朝哉。
<strong>《彖》曰：漸，之進也，女歸吉也。進得位，往有功也。進以正，可以正邦也，其位剛得中也。止而巽，動不窮也。</strong>
此《彖傳》，是釋漸彖辭以明漸與正之交重也。「之進」當作「漸進」。
孔子釋漸彖辭曰：卦名漸者，蓋漸有漸進之義也。天下之漸進，莫如女子之于歸。君子漸進，亦如女歸，然後可以得吉也。辭言利貞者，何哉？以卦變言之，自渙而來，下卦之九本居二，而今進居三，是以陽居陽而得其位矣。自旅而來，上卦之九本居四，而今進居五，是亦以陽居陽而得其位矣。夫臣得其位而無失其為臣，君得其位而無失其為君，則君臣道合，庶績咸熙而可以有功也。所以然者，以九得三位，是臣進以正；九得五位，是君進以正。君臣皆得其正，則正朝廷以正百官，正百官以正萬民。自上及下，自近達遠，不可以正邦乎？夫進以正而可以成正邦之功，則進其可以不正耶？所以貴於貞也。然利貞之義，不獨卦變有之也，卦體亦有之。以二五言，則二體皆得其位之正。止以五言，則九五又得其位之中。本諸身，措諸政者，一皆剛而不過，威而不猛，寧有過不及之差乎？夫即其建中之善，而表正之功，自無不在矣，是亦利貞之義也夫。抑漸進之義，不特女歸有之也，卦德亦有之。方其在下，則自止而不妄動。及其上進，又巽順而不迫切。以是而動，則有以取重於天下，而進無所阻，寧有窮乎？夫即其不窮之動，而止巽之德，往無不利矣。謂非漸進之義也夫？
按：國家登進人才，本以正邦而善俗。君子在位，乃有尊主庇民之效。未有不貞之士，而可以圖功者也。然君者又為臣之表，人君好尚，一失其當，守正持重者，或見為迂疏而不喜。傾險躁妄者，反以為有才而驟用。倖進之端一開，士皆思爭先捷得，躐踞高位。有棄禮讓，捐廉恥，而不顧者矣。誰肯自安於恬退哉？此傳既言二五之得位，而又獨重五之得中也。故曰：「為政在人，取人以身。」
【今注】
<strong>庶績咸熙</strong>：各種政績都很興旺。語出《尚書．堯典》：「允釐百工，庶績咸熙。」以信來治百工，則能百業興旺。允，信也。釐，治業。庶，眾也。績，成績、功業。咸，皆。熙，廣、興、和也。
<strong>《象》曰：山上有木，漸，君子以居賢德善俗。</strong>
此《象傳》，是言君子脩己治人，皆以漸而致也。
孔子釋漸象曰：山上有木，以漸而長，漸之象也。君子體之，以德固不可不畜，而至德淵深未可以一蹴到也。必優游厭飫，深造不已，以使之自達，而無躐等妄進之弊，則德以漸而畜矣。俗固不可以不善，而習俗染污，未可以旦夕化也。必薰陶漸染，教思無窮，以使之自化，而無見小欲速之意，則俗以漸而善矣。
按：居德為脩己之事，善俗為治人之事。德以漸而至，此所謂始於為士，終於為聖也。俗以漸而成，此所謂日遷善而不知所以化之也。漸之義大矣哉！
<strong>初六，鴻漸于干，小子厲，有言，无咎。</strong>
<strong>《象》曰：小子之厲，義无咎也。</strong>
此一爻是言，始進之士，無汲引之人也。鴻，水鳥，往來有時，先後有序，故六爻皆以取象。干，水涯也。艮為少男，而居初，故曰小子，以喻士之新進者。
周公繫漸初爻曰：初六始進於下，既未得其所安，而上復無應，則又失其所藉，為鴻漸于干之象。蓋鴻之行有序，而進有漸。水涯之地，則非其所安也。夫初以一介小臣，漸進之初，動多隉杌。且蒙譏被謗，而有言語之傷，似難免於咎者。然此乃遭時之窮，於吾無所虧損。雖不免於危厲，而可以无咎也。
孔子釋初象曰：小子之厲，似乎有咎矣。然此乃時命之不偶，上復無應而然，非己有以致之也。故於義為无咎耳。
按：爭名者於朝，爭利者於市。相傾相軋，無所不有。此昔人以仕宦為危途也，而在始進則尤難。賈誼見嫉於絳灌，京房被讒於牢石。士方離蔬釋蹻，而遽欲與人家國之事。雖有効忠之心，安能免多口之懼哉？士君子處此，固宜量而後入，勿越次以求進，勿率意以妄言，而聖君在上，亦必念新進小臣易招尤謗，常曲意以矜全之。則孤立之士，弗至蒙咎於盛世矣。
【今注】
<strong>賈誼見嫉於絳灌</strong>：漢文帝時賈誼提出改正朔、易服色的一整套制度，未受文帝採用，文帝想讓賈誼任公卿時，又為漢代開國名將絳侯周勃與潁陰侯灌嬰排擠反對。《漢書‧賈誼傳》：「誼以為漢興二十餘年，天下和洽，宜當改正朔，易服色制度，定官名，興禮樂。乃草具其儀法，色上黃，數用五，為官名悉更，奏之。文帝謙讓未皇也。然諸法令所更定，及列侯就國，其說皆誼發之。於是天子議以誼任公卿之位。絳、灌、東陽侯、馮敬之屬盡害之，乃毀誼曰：「雒陽之人年少初學，專欲擅權，紛亂諸事。」於是天子後亦疏之，不用其議，以誼為長沙王太傅。」
<strong>六二，鴻漸于磐，飲食衎衎。吉。</strong>
<strong>《象》曰：飲食衎衎，不素飽也。</strong>
此一爻是言，二之德足以安其位而享其祿也。磐，大石也。衎衎，和樂之意。
周公繫漸二爻曰：六二柔順中正，進以其漸，是抱德以待時，而無躁進之失者。上有九五之應，則遭逢聖主，而得以展布其謀猷矣。故德稱其位，而處之不危；功以酬祿，而享之不愧。如鴻漸于磐石之安，而飲食衎衎，和樂而自適也。如是則得君行道，而正邦善俗，勳業無以加焉。其吉為何如乎！
孔子釋二象曰：六二之飲食衎衎，非得之不以道也。惟其有德而得君，則受祿於上，皆其分之應得，而不為徒飽矣。不然，能免竊祿之誚乎？
按：人臣事君，曷取乎漸進？蓋涼德而居高，則有具瞻之愧；無功而享厚，則有尸祿之譏。若漸之六二，居天位，享天祿，而安之以為固然者，以其能措國家于磐石之安，納人民於燕衎之樂也。《詩》美〈羔羊〉之大夫曰「退食委蛇」，嘉〈伐檀〉之君子曰「不素餐兮」。其六二之謂歟！苟或反是，位則竊位也，食則伴食也。未有竊位而能致君澤民者也，未有伴食而不妨賢黷貨者也。人可不審所自處乎！
【今注】
<strong>誚</strong>：責罵、責怪。音俏，譙字的古文。《尚書．金滕》：「王亦未敢誚公。」
<strong>涼德</strong>：薄德。《說文》：「涼，薄也。」《左傳》莊公三十二年：「虢多涼德，其何土之能得。」
<strong>具瞻</strong>：為人民所瞻仰。《詩經．小雅．節南山》：「赫赫師尹，民具爾瞻。」具，俱也，皆也。
<strong>退食委蛇</strong>：退朝之後在家進食，從容而自得。原文為：「羔羊之皮，素絲五紽。退食自公，委蛇委蛇。羔羊之革，素絲五緎。委蛇委蛇，自公退食。羔羊之縫，素絲五總。委蛇委蛇，退食自公。」退，退朝。羔羊之皮為大夫閒居在家所穿的衣服。
<strong>不素餐兮</strong>：依《詩序》，〈伐檀〉在諷刺貪官也：「在位貪鄙，無功而受祿，君子不得進仕爾。」詩中並稱美君子：「彼君子兮，不素餐兮。」
<strong>九三，鴻漸于陸，夫征不復，婦孕不育。凶，利禦寇。</strong>
<strong>《象》曰：夫征不復，離羣醜也。婦孕不育，失其道也。利用禦寇，順相保也。</strong>
此一爻是言，三之無德無應，而不得遂其進也。陸，高平之地。
周公繫漸三爻曰：九三過剛不中，是鮮漸進之德，而上無正應，又少與進之人。如鴻乃水鳥，在陸則不得所安，為鴻漸于陸之象。故擬之於夫，則為征而不復矣。何也？征行之事，惟集眾可以成功。而剛愎自用，孰肯協力以從事？其不復宜也。擬之於婦，則為孕而不育矣。何也？生育之功，必陰陽之相濟，而過用其剛，陰不足以輔乎陽，其不育宜也。是皆凶之道也。過剛之道，無適而可，庶幾用以禦寇，則剛勇之氣或可成克敵之功耳。其不當用於漸進可知矣。
孔子釋三象曰：夫征不復者，以其剛愎自用，違眾獨立，與羣類乖離也。婦孕不育者，以其過剛不和，如有陽而無陰，失其生育之道也。利用禦寇者，蓋禦寇以剛，則能倡勇敢之氣，使眾人同心協力，以相保衛也。
按：陰陽之理，當相應之位者為正，不當相應之位者為邪。九三以剛而比六四之柔，於夫婦之義為邪矣。蓋以卦體言，巽女有歸艮男之象，女歸之所以吉也。以爻象言，四女無歸三男之理，相比之所以凶也。推之君臣朋友之間，莫不皆然。正不正之所關，夫豈細故哉！
<strong>六四，鴻漸于木，或得其桷，无咎。</strong>
<strong>《象》曰：或得其桷，順以巽也。</strong>
此一爻是言，四之危而能安，示以寡過之道也。鴻趾連不能握枝，故不木棲。桷，平柯也。
周公繫漸四爻曰：六四以陰柔之資，乘九三之剛，是人進居高位，不幸在剛暴小人之上，未免見逼而不得所安，為鴻漸于木之象。然巽體柔順，為能有以善處之，則彼雖剛暴，亦不得以加於我，猶鴻漸于木而不得安，或得木中之平柯，而因以得所棲止也。如是，則始雖危，而終不危，亦可以无咎矣。
孔子釋四象曰：六四或得其桷者，以四性順而體巽，順則謙冲而無忤於人，巽則沈潛而克周於慮。遇難處之人，而有善處之道，此其所以漸進而得安也。
按：天下之事，以剛愎自用處之，鮮有不僨者，況對強暴之人，居危懼之地乎？惟貴而能下，智而能愚，從容以釋其疑，退遜以消其忌，則不徒自全其一身，而且克濟夫大事。非有識者，豈能見及此哉。
<strong>九五，鴻漸于陵，婦三歳不孕，終莫之勝吉。</strong>
<strong>《象》曰：終莫之勝吉，得所願也。</strong>
此一爻是言，五與二為正應，始雖睽，而終必合也。陵，高阜也。婦，謂二。
周公繫漸五爻曰：九五居尊以臨天下，鴻之漸于陵者也。然君待臣以弘化，猶夫待婦以生育。六二為五之正應，乃三四小人，從中間之，不得相合，以成治功，如婦之三歳不孕者然。但邪不能勝正，一時雖若阻隔，久之自然會遇。彼三與四，豈能奪其正乎？故終莫之勝而吉也。
孔子釋五象曰：上下交而德業成，五之素願也。特為三四所間，未得即遂耳。今終莫之勝而吉，則君臣遇合，而治化可成。夙昔之志，於是乎酬矣。
按：三五二爻皆言婦，三以四為婦非正也，婦雖孕而不敢育，故凶。五以二為婦正也，婦雖不孕，而終莫勝，故吉。可見天下吉凶之理，不越正不正兩途。而君臣遇合，尤不可以或苟。二當羣情躁進之時，卓然自守，是寧從正道之難，而不肯趨捷徑之易者。正邦善俗，非斯人奚頼。五之得二，其吉宜矣。
<strong>上九，鴻漸于陸，其羽可用為儀，吉。</strong>
<strong>《象》曰：其羽可用為儀吉，不可亂也。</strong>
此一爻是言，有德而高蹈者，其風世之功甚大也。陸，當作逵，謂雲路也。
周公繫漸上爻曰：上九居漸之極，所處至高，出乎人位之外，是真超然物表而為賢達之極致也，有鴻漸于雲逵之象。雖天下之人未得蒙其實德之惠，然清風亮節，足以激頑起懦，而立斯世之坊表，如鴻之羽可用為儀。身雖不用，而其道未嘗無用，吉何如哉！
孔子釋上象曰：其羽可用為儀吉者，蓋天下之人，有志於富貴則富貴亂之，有志於功名則功名亂之。上之志卓然獨立，有非富貴功名所能亂者，宜其節著於一時，而風垂於後世也。
按：時至末季，士知進而不知退，羨於寵利，貪於勢位，習以成俗。在上者非表章一二高世絶俗、皭然不淄之士，不能起其冥頑而消其奔競。古之帝王，如唐堯讓位於許由，成湯問道於務光，高帝降心於四皓，光武屈體於嚴陵，豈徒崇尚匹夫之節已哉？實見頽俗非斯人莫挽，名教非斯人莫興。一人之制行，而天下之治亂因之。漸逵之功，不在漸磐之下也。人知有用之用，而不知無用之用更大。漸爻以是終焉，有以也夫。
【今注】
<strong>成湯問道於務光</strong>：務光，《莊子》中或作「瞀光」。《莊子‧讓王篇》記載，湯將伐桀時曾向務光求謀務光說：「非吾事也。」
<strong>高帝降心於四皓</strong>：《史記‧留侯列傳》：「上欲廢太子，立戚夫人子趙王如意。大臣多諫爭，未能得堅決者也。呂后恐，不知所為。人或謂呂后曰：「留侯善畫計筴，上信用之。」呂后乃使建成侯呂澤劫留侯，曰：「君常為上謀臣，今上欲易太子，君安得高枕而臥乎？」留侯曰：「始上數在困急之中，幸用臣筴。今天下安定，以愛欲易太子，骨肉之閒，雖臣等百餘人何益。」呂澤彊要曰：「為我畫計。」留侯曰：「此難以口舌爭也。顧上有不能致者，天下有四人。四人者年老矣，皆以為上慢侮人，故逃匿山中，義不為漢臣。然上高此四人。今公誠能無愛金玉璧帛，令太子為書，卑辭安車，因使辯士固請，宜來。來，以為客，時時從入朝，令上見之，則必異而問之。問之，上知此四人賢，則一助也。」於是呂后令呂澤使人奉太子書，卑辭厚禮，迎此四人。四人至，客建成侯所。」《索隱》：「四人，四皓也，謂東園公、綺里季、夏黃公、角里先生。」
<strong>光武屈體於嚴陵</strong>：嚴光，或名嚴遵，本姓莊，避漢光武帝諱而改名嚴光。字子陵，簡稱嚴陵。嚴光與漢光武帝劉秀為同窗好友，劉秀即位之後多次延攬，甚至兩人曾經同床共臥。但嚴光隱姓埋名隱居山野，垂釣於桐江之畔。
