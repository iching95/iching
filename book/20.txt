欽定四庫全書
日講易經解義卷六
<strong><span style="font-size: x-large;">䷓</span></strong>〈坤下巽上〉
觀化在民，所以為觀者在己。九五居上，四陰仰之，觀之位也。内順外巽，觀之德也。以中正示天下，觀之道也。然順巽與中正，實非有二。順則不假作為，巽則不露形迹，此皆渾然在中不可見者。中與正，即此不可見者。隱躍示人於聲臭之表，以默成中正之化。觀道也，即天道也，故謂之神。大抵卦以觀示為義，爻以觀瞻為義。下四爻皆所以觀人者，上二爻皆所以為人觀者。天下未有不觀諸己而能為觀於人者也，故五以君道觀天下，而必反觀我生；上以師道觀天下，而必反觀其生。其道要不外中正而已。蓋五之自觀，則曰生，出於我者也。自四觀五則曰光，達於國者也。初無二也，若初六之陰柔安於淺近，而為童觀。六二之闇蔽遺於見聞而為闚觀，不惟不能如四之觀國之光，亦且遠遜三之審於進退，豈得觀道者哉。
<strong>觀，盥而不薦，有孚顒若。</strong>
此卦坤下巽上，九五一爻，四陰仰之，有觀示天下之象，故名為觀。卦辭言，為天下所觀者，當盡其建極之道也。自上示下曰觀，自下觀上曰觀。卦名之觀去聲，六爻之觀平聲。盥，將祭而潔手也。薦，奉酒食以祭也。祭未有盥而不薦者，特假此以明慎重之義。孚，信也。顒若，尊敬之貌。
文王繫觀彖辭曰：人主以一身涖萬物之上，斯世無不尊而仰之。觀化者雖在於人，而為觀者實在於己。誠能精一執中，無為守正，冲然穆然，端拱於上，無俟制度文為，從事顯然之迹，而實德在中，自足建中表正於天下。猶祭者方盥手致潔，酒食未薦時，孚信在中，而顒然可仰也。蓋祭者以誠敬為主，未及於薦，則誠敬常存。至既薦之後，禮數繁縟，則人心散而精意不若始盥時矣。夫格神以誠不以文，觀民以心不以貌。在上者正其儀表，以為下民之觀，當莊嚴如始盥之初，勿使誠意少散如既薦之後可也。
按：四陽二陰之卦曰大壯，四陰二陽之卦曰觀。四陽之為大壯，以陽之盛言也。四陰何不以陰盛言，而獨取二陽在上為四陰所觀仰？蓋扶陽抑陰，聖人固有微意存焉。天下多者必受治於少，況陽實為陰所樂從者乎。但當盡其為觀之道耳。舜恭己南面，而天下自治。文王不大聲以色，而萬邦作孚，可以得此卦之義矣。
<strong>《彖》曰：大觀在上，順而巽，中正以觀天下。觀，盥而不薦，有孚顒若，下觀而化也。觀天之神道，而四時不忒。聖人以神道設教，而天下服矣。</strong>
此《彖傳》，是釋觀彖辭而極言觀之道也。大觀在上，以卦體言。順巽，以卦德言。中正，以所觀之道言。下觀而化，以效言。四時不忒，天之所以為觀也。神道設教，聖人之所以為觀也。
孔子釋觀彖辭曰：卦名觀者，以中正示人，而為人所仰也。然無位則其道不尊，無德則其道不立，而難達乎天下矣。今卦體九五在上，其下四陰仰之。卦德内順外巽，而九五以中正示天下焉。則是大觀之主，身居上位而為臣民所具瞻，所以為觀者有其位矣。温恭以宅心，而内焉於理無所乖；審察以制事，而外焉於理無所拂。所以為觀者，有其德矣。由是自一身以達庶政，一皆大中至正之理。為觀之道，天下皆得而見之，此其所以稱大觀也。夫觀道，以中正為極，而中正以民化為徵。中正為觀，一若祭者之盥而不薦，有孚顒若然，所謂建其有極也。其下皆服從而化，革面革心，所謂歸其有極也。此其間有不言而喻之機，非天下之至神，其孰能之？試觀天道，無聲無臭，氣化流行，道何神也？而春夏秋冬，不爽其序。試觀聖人，不識不知，民皆順則，道何神也？而一道同風，不顯其德。聖人之神道設教，一如天之神道也。觀之為道，豈不大哉。
按：中正以觀，即聖人之神道以設教也。下觀而化，即天下服也。卦辭取象於祭，故掲神道言之。視之弗見，聽之弗聞，體物而不遺者，神是也。聖人正身以率下，至誠所孚，非有聲音，非有象迹，而應感之機，捷於影響。蓋所存者神，則所過者化，豈人力之所能為者歟。
<strong>《象》曰： 風行地上，觀，先王以省方，觀民設教。</strong>
此《象傳》，是言先王體觀以為治也。
孔子釋觀象曰：坤下巽上，是風之行乎地上也。吹噓披拂，無物不徧，為觀之象。先王以身率人，固足以範民於中正之路。然慮天下之大，有難以遽齊者，於是因巡狩之期，舉省方之典，徧考其風俗而設教以示之。如國奢示儉，國儉示禮，使之一軌於中正。是其以道觀示天下之民，亦猶天之風行而及天下之物矣。聖治之同天者如此。
按：省方之典，虞夏商俱以五載，而周則十二年一巡。有疏數之不同者，蓋上古天子之出，車徒省少，供應簡略，不致勞民動眾，至周而其禮漸繁矣。漢唐以後，出入警蹕，儀物滋多，非復前代之簡易，豈能復循先王之舊乎？漢武微行，東方切諫。孝成媠出，谷永進規。深知萬乘之不可輕動也。人主誠能廣闢四門，達聰明目，則雖不下堂階，而自灼見萬里之外，亦何必古制之是泥哉。
【今注】
<strong>警蹕</strong>：天子出行時的交通管制。《說文》：「蹕，止行也。」蹕即禁止通行，交通管制。《史記‧淮南衡山列傳》：「厲王以此歸國益驕恣，不用漢法，出入稱警蹕，稱制，自為法令，擬於天子。」
<strong>初六，童觀，小人无咎，君子吝。</strong>
<strong>《象》曰： 初六童觀，小人道也。</strong>
此一爻是言陰柔無識，不獲觀光者也。卦以觀示為義，據九五以為主也。爻以觀瞻為義，皆觀乎九五也。童觀，如童穉，不能遠見。君子小人，以位言。
周公繫觀初爻曰：九五以中正示天下，天下所樂觀者也。唯初六陰柔在下，既無自致之資，又處絶遠之地，不足以自振拔而觀大君道德之光，有如童穉之見，不能遠及。此在無位之小人，不足致咎。若有位之君子，當以天下國家為己任，而如是焉，可羞吝矣。
孔子釋初象曰：初六童觀，而曰小人无咎，蓋百姓日用而不知，乃草野之常分。小人之道固當如此，所以不足咎也，豈君子之所宜哉？
按：童之象，位陽而爻陰，陽則男，而陰則穉也。蒙之六五亦曰童蒙，但蒙者一聽於人，受教有地，故吉；觀者無識於己，仰德靡由，故吝。義各不同耳。
<strong>六二，闚觀，利女貞。</strong>
<strong>《象》曰： 闚觀女貞，亦可醜也。</strong>
此一爻是言，在内者不能觀乎外，其所見者小也。闚，從門内而窺外。
周公繫觀二爻曰：凡人所見，貴乎遠大，故雖身居一室，而天地民物之事，無不周知，乃丈夫之觀也。六二以陰柔之質，居下卦之中，則其見不能及遠。天下之事，遺乎見聞之外者多矣，故其象為闚觀，乃女子之貞也。蓋婦無外事，則自門内以觀門外，乃分之常。丈夫得之，則非所利矣。
孔子釋二象曰：闚觀特女子之貞耳，若丈夫以四方為志，而乃所見如此，局量褊淺，有負明時，寡見謏聞，醜孰甚焉。
按：大觀之主，雖以神道設教，然不能必天下之人盡知其所以為觀之道。初之童觀，二之闚觀，亦各隨其分量所至耳。聖人於童觀，名為小人；於闚觀，名為女子。正欲在上者衡鑒無爽，勿使小人女子之倫，冒昧進干高位。而在童觀、闚觀者，亦宜急審自處，而知所勵志焉。庶可自立於大觀之世矣。
<strong>六三，觀我生</strong><span size="3" style="font-size: medium;"><b>，</b></span><strong>進退。</strong>
<strong>《象》曰： 觀我生</strong><strong>進退，未失道也。</strong>
此一爻是言，君子之出處，當自量也。我生，我之所行也。
周公繫觀三爻曰：士君子出處之際，既度之人，又度之己。六三居下之上，是其所處，在可進可退之間。然則，當何所取衷哉？惟反觀己之動作施為，能成天下之務，則從而進，時當通而通也；不能成天下之務，則從而退，時當塞而塞也。但取決於己可矣。
孔子釋三象曰：君子之進退，有道存焉，而要皆視乎我也。苟不度德量時，貿貿然旅進旅退於其間，則失道者多矣。觀我生以為進退，則其進其退，我皆得而主之，何至於有失哉！
按：聖人嘗言：「樂則行之，憂則違之。」又言：「用之則行，舍之則藏。」皆兼進退之義。此全視乎世以為去就者也。若大觀之主在上，惟患我之不能用世，不患世之不能用我。故不必問之世，而但當問之己。其殆古人量而後入之義乎！士君子出處之間，可以知所審矣。
【今注】
<strong>樂則行之，憂則違之</strong>：語出自《文言傳》引孔子注解乾卦初九：「龍德而隱者也，不易乎世，不成乎名，遯世無悶，不見是而無悶，樂則行之，憂則違之，確乎其不可拔，潛龍也。」
<strong>用之則行，舍之則藏</strong>：《論語‧述而篇》孔子對顏淵說：「用之則行，舍之則藏，唯我與爾有是夫！」
<strong>六四，觀國之光，利用賓于王。</strong>
<strong>《象》曰： 觀國之光，尚賓也。</strong>
此一爻是言六四近光之盛，而示人以從王之義也。賓，言為王者所賓禮也。
周公繫觀四爻曰：六四于中正為觀之九五最為切近，凡大君之盛德，發而為邦國之光者，身得親炙其休，有觀光之象焉。夫遭逢聖明，此固一時遇合之盛。而凡豪傑之士，爭自奮興之會也。當斯時也，宜何如哉？已仕者，則利於朝覲以膺賓禮之隆；未仕者，則利於仕進以應賓興之典。皆思乘時委贄，而致身恐後矣，何其隆乎。
孔子釋四象曰：六四謂之觀光者，豈枉道以求合哉？亦尚乎人君賓賢之禮而已。蓋君子孰無効用之心，惟在上者無下賢之風，故在下者高不見之節耳。今九五以賓禮接天下之賢，則無論在朝在野，皆感慕興起，孰肯自外于折節之盛者哉！
按：古者諸侯入為卿士，或朝宗覲見于王，王以賓禮接之。既享以訓恭儉，又燕以示慈惠。故《蓼蕭》之詩曰：「既見君子，為龍為光。」此所以待已仕者也。鄉大夫以三物教萬民，而賓興之；獻賢能之書于王，王拜受之；論定，然後官之。此所以待未仕者也，而皆有賓之義焉。可見人君未有不以禮而能致天下之賢者，若徒以富貴爵祿，頤指氣使當世之士，則所得皆貪冒無恥，尸素保位之人矣。君子其肯為我用乎？
【今注】
<strong>鄉大夫以三物教萬民</strong>：三物，指六德、六行，及六藝。《周禮》大司徒：「以鄉三物教萬民而賓興之。一曰六德，知、仁、聖、義、忠、和；二曰六行，孝、友、睦、婣、任、恤；三曰六藝，禮、樂、射、御、書、數。」
<strong>獻賢能之書于王，王拜受之</strong>：同上，為《周禮》記載的「鄉大夫之職」。
<strong>論定然後官之</strong>：《禮記‧王制》：「司馬辨論官材，論進士之賢者，以告於王，而定其論。論定，然後官之。任官，然後爵之。」
<strong>九五，觀我生。君子无咎。</strong>
<strong>《象》曰： 觀我生，觀民也。</strong>
此一爻是言，人君以中正示人，而為人所觀仰也。
周公繫觀五爻曰：九五陽剛中正，大觀之主，巍然在上。其下四陰，仰而觀之，君子之象也。居是位者，必觀己之所行。凡出身加民者，陽剛而無委靡之失，中正而無偏頗之累，誠為履天位而不疚之君子焉。則足以觀示天下，而答四方之望矣。復何咎哉？
孔子釋五象曰：五之所以觀我生者，將以考一身之得失也。然欲考所行之當否，但當視民俗之善惡，所謂本身而徵民是也。不則徒觀諸己，而不觀諸民，其得其失曷從而驗之乎？
按：九五中正以觀天下，聖人繫辭，何不予之吉亨，而僅曰无咎？蓋人君一日二日有萬幾，行一事而違宜，必有一物失其所者矣；用一人而不當，必有一方受其害者矣。兢兢然臨深履薄，不遑暇逸。凡水旱之有無，遠邇之叛服，刑辟之多寡，財賦之贏縮，無非觀民以觀我生之事。能如五之无咎，足矣！敢以吉亨自詡為哉？
【今注】
<strong>刑辟</strong>：刑法。《說文》：「辟，法也。」《左傳》昭公六年：「昔先王議事以制，不為刑辟，懼民之有爭心也。」
<strong>上九，觀其生，君子无咎。</strong>
<strong>《象》曰： 觀其生，志未平也。</strong>
此一爻是言，上九居尊位之上，雖無事任，而亦當盡為人觀仰之道也。
周公繫觀上爻曰：上九以陽剛之德處於上，為下之所觀，而不當事任，是賢人君子，不在其位，而道德為世羽儀者也。故必反觀其身，果言出而為世則，行成而為人師，確乎無忝其生之君子焉。則模範以隆，無負師表之望，而可以无咎矣。
孔子釋上象曰：上九之觀其生者，蓋以人既望之為儀表，即宜自知戒懼，兢兢業業，期無負乎一世之觀瞻，豈以不當其位，遂晏然放廢而無所事乎。
按：上九所處，雖超人位之外，而志未嘗不在民與物。蓋觀，惟二陽為下所觀。五當其位，君也。上不當其位，師也。孟子曰：「聖人百世之師，聞伯夷之風者，頑夫廉，懦夫立；聞柳下惠之風者，鄙夫寬，薄夫敦。」誰謂一人之制行，遂不關於斯世斯民之大乎。
