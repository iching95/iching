
<span style="font-size: x-large;"><strong>䷕</strong></span>〈離下艮上〉
卦變剛柔交錯，卦德文明以止，皆有文飾之義。賁雖尚文，然必以質為本。蓋人情自質而趨於文也易，自文而返於質也難。文王於賁深慮末流之失，故亨之下即繼以小利有攸往也。全彖皆是此意。六爻中，得其賁者惟二之賁須，三之賁濡而永貞之戒已隨其後。外此則四之皤如，固不成賁。而初之舍車而徒，則以幽人之貞賁矣。五之束帛戔戔，則以丘園之野賁矣。上之白賁，又且以無色賁矣。於賁飾之時，而取不賁之義，何一非文王小利攸往之心乎？夫周公制禮作樂，其文郁郁然，皆因天道自然之文，以成人道當然之文，並未嘗以己意增飾一事。然後知周禮之作，猶是取丘園，取白賁之心也已。
<strong>賁，亨，小利有攸往。</strong>
此卦離下艮上，内離明而外艮止，是内裕文明之德，而外無踰等之弊。又卦變自損、既濟二卦而來，柔來文剛，剛上文柔，剛柔相錯而文生焉，故名為賁。卦辭言，文固不可不用，而亦不可過用也。賁，文飾也。亨小利有攸往，以卦變言。
文王繫賁彖辭曰：文質得中，則行之通達而無弊。文質失序，則僅可粉飾一時，而終有文勝之虞也。如卦變柔來文剛，是能以淳朴為主，而文濟之，得其中矣。且離明於内，則制禮作樂皆斟酌時宜，務求至當，文之四達而不悖也，何亨如之？又卦變剛上文柔，是徒以藻繢為主，而質反輔文，失其序矣。且艮止於外，則布政宣猷，皆塗飾文具，不能經遠，文之可小而不可大也，則亦小利有攸往而已。
按：自古帝王未有無文而治者。四代之典謨訓誥，禮樂刑政，皆治世之文也。然質為本，文為末；本為大，末為小。文以輔質，此賁之所以致亨；文以滅質，此利之所以為小。故陶唐有憂深思遠之風，夏禹有克勤克儉之美，伊尹有慎乃儉德之規，孟子有賢君恭儉之訓，皆敦本尚實而專務於其大者也。若徒事繁文，以長浮偽，又豈所以為賁乎？
【今注】
<strong>宣猷</strong>：宣道，或曰徧謀於眾。猷或作猶。《詩經．小雅．巧言》：「秩秩大猷，聖人莫之。」鄭玄箋：「猷，道也。大道，治國之禮法。」《詩經．大雅．桑柔》：「維此惠君，民人所瞻，秉心宣猶，考慎其相。」鄭玄箋：「宣徧猶謀。」徧謀，即普遍求謀於眾人。
<strong>《彖》曰：賁，亨，柔來而文剛，故亨。分剛上而文柔，故小利有攸往，天文也。文明以止，人文也。觀乎天文，以察時變。觀乎人文，以化成天下。</strong>
此《彖傳》，是釋賁彖辭，以明聖人用文之大權也。賁亨之亨字疑衍。先儒謂：「『天文也』句上當有『剛柔交錯』四字。」止，謂各得其分。
孔子釋賁彖辭曰：卦之名為賁者，果何以致亨乎？以卦變言之，自損來者，損之二本九也，今則三之六來居之，是以柔文剛也。損之三本六也，今則二之九上居之，是以剛文柔也。又自既濟來者，既濟之五本九也，今則上之六來居之，是亦以柔文剛也。既濟之上本六也，今則五之九上居之，是亦以剛文柔也。以柔文剛，則質為主，而加之以文，達之天下後世，無有不準，故亨。若夫剛上文柔，則文為主，而質反輔之，推之天下後世，必有其弊，故小利有攸往。文王之繫辭如此，苟明乎賁之所由亨，而悟賁之為道豈徒文已哉！其於天人之理，固已兼盡之矣。剛柔交錯，卦之變也，是即日月之推移，星辰之旋轉。其懸象於天，燦然而森布者，非天自然之文乎？離明艮止，卦之德也。是即五典之所由敘，五禮之所由秩，其昭著於人，截然而不可越者，非人固有之文乎？惟交錯為天文，則觀乎卦中之天文，而或剛或柔，時變因之。剛來文柔，見時之通，而以為春夏也；柔來文剛，見時之復，而以為秋冬也，可以察四時之變焉。惟明止為人文，則觀乎卦中之人文，而為文為止，大化因之。文以聯其情，則天下皆有禮以相接而不漓也；止以定其分，則天下皆有分以相守而不瀆也，可以化成天下焉。賁道何其大哉！
按：賁之世，文象昌明，天人之機至此不得不開，而恐相沿既久，文必勝質，故文王繫以小利，孔子示之文明以止，其為慮至深遠矣。
<strong>《象》曰： 山下有火，賁，君子以明庶政，无敢折獄。</strong>
此《象傳》，是言人君敷政慎刑，以章文治也。折，辨晰也。
孔子釋賁象曰：山下有火，光被羣生，此賁象也。蓋山在上則法有所必守，火居下則明有所不矜，君子體此，於水火兵農錢榖之庶政，務用吾之明以綜覈之，而無使少有暗昧，以傷文明之治。至於獄者，民命死生之所係也。衡文析律，稍恃其明，而輕為讞決，則民之失入，而死於司刑之刀鋸者，蓋不知凡幾矣。況賁尚文飾，獄貴得情，須先有哀矜慈恤之心，以去其慘刻深文之習，而臨獄之時，自無敢輕為折也。
按：賁雖以文飾為尚，而貴有實意行乎其間。曰明庶政，則後世鋪張粉飾之文，反若以為陋矣。曰无敢折獄，則後世慘苛鍜鍊之風，不知其何以消矣。昔漢文帝承剙造之後，躬親細務，其於食貨農桑，纖悉不遺。而於治獄一事，詔令再三。佩其辭旨，至今令人感頌。此真能體賁之義，而無愧於為文者與。
【今注】
<strong>剙造</strong>：創造。
<strong>初九，賁其趾，舍車而徒。</strong>
<strong>《象》曰： 舍車而徒，義弗乘也。</strong>
此一爻是言君子抱道自守，而安貧賤也。趾，足趾也。徒，徒行也。
周公繫賁初爻曰：士君子處世，既貴其有德，尤重其有守。初九以陽居陽，有其德矣。而居明體之初，在賁之下，是其時潛而未曜，隱而未章，道宜自賁，棲遲草野，安於貧賤，而能有守焉，為賁其趾之象。彼其心，專以天爵自麗，而不以人爵為華。其於世人章服之美，毅然去之若凂，而任吾素履以往，不稍濡滯，故又為舍車而徒之象也。
孔子釋初象曰：所謂舍車而徒者，豈其惡富貴而逃之哉？顧身在下位，而侈車服之榮，非義也。決於義以定取舍，故寜舍彼而安此，非專尚乎隱以為名高也。
按：初九在下為趾，其分至卑，而有剛明之德，足以自賁。雖六四應之，欲下求於初，然四求初為貴德，初求四則為趨勢矣。蓋在下之剛，以安於在下為義。初之賁在德不在車也。人人有貴於己者，令聞廣譽施於身，不願人之膏粱文繡。賁之道，豈資非分之車服以自文者乎。
【今注】
<b>不願人之</b><strong>膏粱文繡</strong>：《孟子‧告子》：「詩云：『既醉以酒，既飽以德。』言飽乎仁義也，所以不願人之膏粱之味也；令聞廣譽施於身，所以不願人之文繡也。」朱熹：「飽，充足也。願，欲也。膏，肥肉。粱，美榖。令，善也。聞，亦譽也。文繡，衣之美者也。仁義充足而聞譽彰著，皆所謂良貴也。」
<strong>六二，賁其須。</strong>
<strong>《象》曰： 賁其須，與上興也。</strong>
此一爻是言人臣同心共濟，能資於人，以有為也。須，附頤而動者。
周公繫賁二爻曰：二以陰柔居中正，三以陽剛居正，是皆同德相輔，同氣相孚，而又俱無應與。則其勢孤而求援益切，故二之陰柔才弱，必上附三之陽剛而動，則其一謀一猷，皆仰資乎三以成之。如須之附頤而動也。
孔子釋二象曰：所謂賁其須者，以三才力有餘，居二之上。二附之而動，將以興起有為，則二之與上者，乃相須之殷，而非附勢以苟合也。
按：二以陰不足以有明也，得陽而後明；二以柔不足以有立也，得剛而後立；二以下不足以有興也，得上而後興。此二之所以必須乎三也。然則欲建功烈於當時，垂聲名於竹帛，豈獨士君子貴有拔茅連茹之風哉？古之盛世，君明臣良，一德一心。君臣相資，用成郅隆之治，則求賢佐理以興起事功，實有天下者第一要務也。
【今注】
<strong>郅隆之治</strong>：昌隆盛大之治。《史記‧司馬相如列傳》：「文王改制，爰周郅隆。」司馬貞《索隱》：「郅，大也。隆，盛也。」樊光：「郅，可見之大也。」
<strong>九三，賁如濡如，永貞吉。</strong>
<strong>《象》曰： 永貞之吉，終莫之陵也。</strong>
此一爻是言處羣才輻輳之會，當示以正大之情也。濡如，潤澤之象。
周公繫賁三爻曰：九三以一陽居二陰之間，則左右後先，咸思殫其材智以效用於我。凡所施為，自能集思廣益，以成文明之化，為賁如濡如之象。然上下皆陰，又非正應，則鮮終不可以不慮。又三處明體之極，或過恃其明，人將飾貌以暱我，而為非道之悅者有之。故必永守其正，而有以起其畏敬，消其不遜，則賁常得其所濡而吉矣。
孔子釋三象曰：凡人之相陵，必起於相狎。永貞之吉，三蓋永以正自處，而不稍開人以玩褻之端。雖人之伺其色笑者甚眾，而剛明不阿，無間可乘，終莫得而陵之也。
按：嚬笑不以假人，䜛諂實能誤國。自古君子，因小人之暱就，不察其詐而狎近之，卒反為所陵者多矣。如孟子於王驩，朝暮見而不與言行事。宋璟待楊思勗，在道數月，終未嘗通一辭。所謂絶之於始，不惡而嚴。彼小人者，雖欲侮我，豈可得乎？
【今注】
<strong>嚬笑不以假人</strong>：《韓非子‧內儲說上》，韓昭侯命令將他的舊褲子收藏起來，侍者說：「君王您也算是不仁，舊褲不拿來賞賜左右，確要收藏起來。」昭侯說：「非子之所知也，吾聞明主之愛，一嚬一笑，嚬有為嚬，而笑有為笑。今夫褲豈特嚬笑哉！褲之與嚬笑相去遠矣，吾必待有功者，故藏之未有予也。」嚬通顰，顰蹙，皺眉頭，憂慮的樣子。
<strong>孟子於王驩</strong>：孟子為卿於齊，出弔於滕，王使蓋大夫王驩為輔行。王驩朝暮見，反齊滕之路，未嘗與之言行事也。
<strong>宋璟待楊思勗</strong>：《新唐書‧宋璟傳》：「璟風度凝遠，人莫涯其量。始，自廣州入朝，帝遣內侍楊思勖驛迓之。未嘗交一言。思勖自以將軍貴幸，訴之帝，帝益嗟重。」
<strong>六四，賁如皤如，白馬翰如，匪寇婚媾。</strong>
<strong>《象》曰： 六四當位，疑也。匪寇婚媾，終无尤也。</strong>
此一爻是言求賢之誠，心惟專於正應也。皤，白也。翰如，言行之疾，如飛翰也。
周公繫賁四爻曰：四與初本為正應，相為賁者，而為九三所隔。遂至心雖相合，迹則相睽，不得其所賁，而為皤如之象。然四以柔居陰，本具柔正之德，不肯妄有所應。故其求初之心，更為迫切，如白馬飛翰之疾者。然九三剛正，本非有害於四，亦欲與四相為親善，以成賁道。而其如四之守正而不妄應，何哉？
孔子釋四象曰：人之相疑者位，而相信者心。四所處之位，遠於初而近於三。疑若為所附而動，故來三之求。然位雖近於三，而心實信於初，故確然以正自守，急求於初，而不與三賁。雖三亦諒其誠，而終不尤四之不我與也，又何他患焉？
按：此爻與屯之六二相似。屯剛柔始交，賁剛柔交錯，皆有婚媾象。然屯之二乘馬班如，應五之心，何其緩？賁之四白馬翰如，應初之心，何其急？蓋屯二應五，下求上也，故不可以急；賁四應初，上求下也，故不可以緩。時地固有不同焉耳。
<strong>六五，賁于丘園，束帛戔戔。吝，終吉。</strong>
<strong>《象》曰： 六五之吉，有喜也。</strong>
此一爻是言，當文明極盛之時，而有挽回世運之微權也。丘園，朴野*之象。束帛，薄物。戔戔，淺小之意。
周公繫賁五爻曰：六五以柔中居尊，敦本尚實，純以儉朴居心，而一切繁華之見，不得淆其中。雖身履朝廷文物之盛，而不失山林樸素之風，為賁于丘園之象。至於束帛雖微，可以享神求賢。禮宜隆渥，而亦戔戔自持，則外此之不事華縟可知已。夫當賁時，而儉嗇若此，似不免為鄙為僿之吝。然踵事增華，終不若安於儉素之為善也。故終則吉焉。
孔子釋五象曰：六五之吉者，以賁之世，人皆尚文。主世運者深廑溺文滅質之憂，五實能崇尚儉朴，為天下先，絶非有所矯飾而然，終能化成天下而得吉，則可以遂其返樸還淳之志，不有喜乎！
按：賁為文飾之卦，六五又人文化成之君，而反取丘園之賁者，蓋治不可以無文，而文不可以太盛。賁至六五已過中矣，文勝之時也。聖人慮其過而預防之，將驅天下而歸之中也。東周之末，禮儀過繁，鏤簋朱紘，歌雍舞佾，僭侈之習，上下無等。故孔子言禮樂必云從先進，而答時人之問禮，亦以寧儉為言。此皆相時敝以立論，其有合於此爻之旨者乎。
*朴野：摛藻堂本誤作「村野」。此依內府本及文淵閣本訂證。
<strong>上九，白賁，无咎。</strong>
<strong>《象》曰： 白賁无咎，上得志也。</strong>
此一爻是言，文之極而返於質也。
周公繫賁上爻曰：上九居賁之上，處艮體之終，是文之至盛而得所止者也。故能盡去浮華，獨標眞素，為白賁之象。以白為賁，則文盡而返質，又何有文勝滅質之咎乎？
孔子釋上象曰：上之時，正致飾而亨盡之時也。故上之志，急欲救文而還樸。今白賁而无咎，則人皆向風，而上所以挽回賁道之志遂矣，何不得之有。
按：賁卦曰亨，曰小利，文王所以立文質之防。曰丘園，曰白賁，周公所以垂救世之論。曰喜曰得志，孔子所以決從古之心。三聖人所為，存至道於一時，防陵替於奕世。觀其辭之諄復，而知意至深遠矣。
