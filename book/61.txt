欽定四庫全書
日講易經解義卷十四
〈兌下巽上〉
中孚之為卦，三與四二柔在内為中虛，二與五二剛得中為中實。中虛則無我，中實則無偽。唯此心洞然而虛，則至誠充然而實矣。充然者，發於中而孚於外，所以為中孚也。六爻惟取柔而正、剛而中者。初九中孚之初，上應六四，陰陽皆居正位，而有六三之陰柔不正者隔於其中，故爻辭設「有他」之戒。九二與五陽剛相應，至誠感孚，有鶴鳴子和之象。三不得位而應亦不正，一為說之極，一為信之窮，於中孚之義無當也。六四得位，故无咎。九五剛健中正，有中孚之實德，與二同德相信，合為一體，包二陰以成中孚者也。上九失位居中孚之極，故為貞凶。
按：中孚六爻獨於五言孚，蓋二五皆中實，實則誠，誠則未有不孚者。而五又為之主，則使一卦六爻如一氣然，而靡不為之用者，唯九五也。他卦二五皆取陰陽相應，而中孚則取以剛應剛，以知中孚之道，不主於情而主於理，不孚於外而孚於中。一誠相通，君臣道合。化邦而應天，端在於是，非他卦應與之比也。
<strong>中孚，豚魚吉。利涉大川，利貞。</strong>
此卦兌下巽上，以全體言，為中虛；以二體言，為中實。中虛信之本，中實信之質。信發於中，故名中孚。卦辭言，信能合理，所以善用其孚而無不通也。豚魚無知，喻難化之人。涉川至險，喻難濟之事。
文王繫中孚彖辭曰：中孚以孚信在中為義，有一心之孚，有兩情之孚，總之本於在中，而發見於外，則至誠所感，何人不格？雖物之冥頑，如豚魚之無知，亦可感動之而得吉，況有知者而有不格乎！何事不濟？雖事之艱險，如大川之難涉，亦可濟之而利，況平居時而有不濟乎！然其所以為孚者，一皆本於義理之至正，而不為硜硜之小信，膠執不通，然後信所當信，而合於貞焉。斯人無不感，事無不濟，乃為利耳。
按：聖賢脩身持世，莫不以孚信為本原。然而言不必信，行不必果，恐其不皆出於正也。古之聖人，至誠感神，至於化傲象，格有苗，經權常變，無不各得其至正。若後世之君，不失虞人之期，不廢徙木之賞，是信失其正者也。此利貞所以善成其孚歟。
<strong>《彖》曰：中孚，柔在内而剛得中，說而巽，孚乃化邦也。豚魚吉，信及豚魚也。利涉大川，乘木舟虛也。中孚以利貞，乃應乎天也。</strong>
此《彖傳》，是釋中孚彖辭，備言孚之體用，明盡人可以合天也。柔在内，指三四。剛得中，指二五。乘木舟虛，取外實中虛之象。
孔子釋中孚彖辭曰：卦名中孚者，以卦體言之，三四以柔居一卦之中，是中虛也。二五以剛居二體之中，是中實也。中虛而能實，虛所以受信，實所以為信，此孚之存乎己者也。以卦德言之，下說而上巽，說則臣以和衷上感乎君，巽則君以虛懷下應乎臣，上下交孚，自能化行邦國，此孚之及乎人者也，而一本於在中之孚，中孚之所由名以此。其曰豚魚吉者，謂信由中出，自通於物，無不輸誠感化，即如豚魚無知之物，亦且能及之而吉，此孚之驗於物者也。曰利涉大川者，謂以實體運乎虛中，應變無窮，如卦象木在水上。木體本實，而為舟則虛也。舟惟虛可以行水，心惟虛可以行世，何不利涉之有？此孚之驗於事者也。若是其中孚而猶曰利貞者，蓋孚命於天，渾然至正，若意見未融，一徇於人為，即非正矣。惟孚出於人心之正，而合乎天命之本然，乃與天相應，斯感無不化也。
按：天命流行，物與无妄。中孚之理，即是天心，通於億兆人之心，而又通於億兆物之心。人惟失此心之本體，所以不能通人物之心以應乎天心耳。蓋天之道，孚貞而已，故又曰「利貞，乃應乎天者」，惟恐擇之不精，持之不固，或稍涉乎偏私，而不合乎天心之正，是以丁寧若此，此即《中庸》以人達天之義乎。
<strong>《象》曰：澤上有風，中孚，君子以議獄緩死。</strong>
此《象傳》，見君子好生之心，善體中孚之意也。
孔子釋中孚象曰：兌澤之上有巽風，澤至實而風至虛，風無形而能感澤，猶誠無象而能動物，中孚之象也。君子體此以用獄，當獄之未成，則用議以求其入中之出；即獄之既成，猶用緩以求其死中之生。哀矜惻怛，總出於至誠無私，所謂求其生而不得，則死者與我俱無憾焉。此君子為民之意，有以深入乎民心。上感而下受，亦中孚之義也。
按：天地之大德曰生。人君至誠，懇惻之心，莫大於好生不殺，此即孚以應天之理也。《書》曰「欽恤」，舜之中孚也。有虞之民，協中從欲，天下之中孚也。後世如唐太宗之縱囚，約其自歸以就法，雖未合於純王之道，亦必其一時不忍之念，有以深入乎民心，此亦可謂得於中孚之義者也。三代而下，如太宗者，不亦仁民愛物之主哉。
<strong>初九，虞吉，有他不燕。</strong>
<strong>《象》曰：初九虞吉，志未變也。</strong>
此一爻言，信得其人，當善保其初志，以成孚也。虞，度也。燕，安也。
周公繫中孚初爻曰：初九陽剛得正，與柔正之六四相應，此孚之至正而貞者也。在初能度其可信，與之交而成孚，則學業事功，觀摩效法，有得朋之慶，獲所安而吉矣。若失其初心，而復有他焉，是疑信不一，舍正而求不正，中無定主，將無以成孚，寧得燕而安乎？所當致戒也。
孔子釋初象曰：初九所以虞而得吉者，以其當中孚之初，剛而得正，私情未起。從正之志未為所變也，是以得吉。若能守正而善保其初，斯誠能孚者矣。
按：聖人立教莫先於辨志，志之所向，邪正分焉。一於正，則不正者蔑由進矣；惑於不正，則正者亦蔑由安矣。中孚之初，未有所主，正辨志之時也。其志未變，欲其審於始。未變而不能保其不變，更欲其慎於終。閑邪所以存誠，要在初之自為審持耳。
<strong>九二，鳴鶴在陰，其子和之。我有好爵，吾與爾靡之。</strong>
<strong>《象》曰：其子和之，中心願也。</strong>
此一爻見君臣同德相孚，其感應出於至誠也。鳴鶴，指二言。子和，指五言。好爵，懿德也。靡，與縻同，猶繫戀也。
周公繫中孚二爻曰：二與五中實相應，君臣一德而成孚也。二居陰位，人臣幽隱之誠，本於在中，以自鳴其素而為之君者，亦以誠信之念不期而孚。同聲相應，猶鳴鶴在陰而子和之之象。所以然者，懿德良貴，人所同好。二既有此懿德，不敢自私其所有。其致君忠愛之心，出於至誠。五亦繫戀之，而不能自已，故感應之象有若此耳。
孔子釋二象曰：五之應二，若其子之和，豈有所矯飾於外哉？君心所願慕者德也，二之鳴，既由中而發，五之和，亦根心而生。是誠出於中心之願，有不知其然而然者也。
按：諸爻有應，皆有間隔，惟二五無間隔，乃以同德相孚，中虛相感。此即盛世君臣，同心一德，賡歌拜稽於一堂。無尊卑濶絶之憂，無彼此形骸之隔。是以上下交而治道成，為有合於中孚之義也。
<strong>六三，得敵。或鼓或罷，或泣或歌。</strong>
<strong>《象》曰：或鼓或罷，位不當也。</strong>
此一爻為信失其正不能自主者戒也。得敵，指上九之應。鼓，是鼓舞作事之意。
周公繫中孚三爻曰：六三以柔而不正，應上九之剛而不中，此居說之極，是為無恒。彼當信之窮，則為太固。與之相應，實相敵而不相助矣。於是或鼓而前，或罷而廢，見行止之無常；或泣而悲，或歌而樂，見憂喜之無定。則中懷紛擾，莫所適從。以此圖功立事，不亦難乎。
孔子釋三象曰：人心惟中虛，以理為主，自動靜憂樂，各中其節。若三之或鼓或罷，由陰居陽，位處不中正，而無中孚自主之德，所以臨事無恒，動失其度。揆厥由來，豈徒得敵之咎哉？
按：中孚諸爻各有相信之理，而貞不貞則有異。六三之得敵，不當信而信，憧憧往來，莫適為主。既不能如二五之同心相應，又不能如初之虞吉而得所安。此不貞而不可以為信者也。然究其故，實由己而不由敵。故君子貴克己之學，而無攻人之過，斯信所可信，而有以成其孚歟。
<strong>六四，月幾望，馬匹亡，无咎。</strong>
<strong>《象》曰：馬匹亡，絶類上也。</strong>
此一爻言大臣當絶私交，專心以事上也。望，是月盈。匹，配也，指初與四應。絶類，是絶初九。上，是上從九五。
周公繫中孚四爻曰：六四居陰得正，位近於君，相得而承寵眷，德隆勢盛，如月之將盈而幾望也。此正羣心歸附之時，猜忌易生。四乃柔順自處，恪守臣道，履盛而不矜。雖與初為應而相匹，能奉公事主，不樹私交，猶馬之相匹而亡其匹也。若是則精白一心而無罔上行私之咎矣。
孔子釋四象曰：古純臣公爾忘私，未有一心為私，一心為公者。四所為馬匹亡者，四與初為類，而四必絶其私與。惟克盡其誠，專心上事於五，所以无咎也。
按：君子以同道為朋，小人以同利為黨。正與不正，各有其類。同道為朋者，其意主於為國家；同利為黨者，其意專於為一己。昔歐陽脩謂：「退小人之偽朋，用君子之真朋，則天下可治。」是在人主熟察而明斷之矣。
<strong>九五，有孚攣如，无咎。</strong>
<strong>《象》曰：有孚攣如，位正當也。</strong>
此一爻見君臣相信之深，能以一德成天下之孚也。攣，固結也。
周公繫中孚五爻曰：九五中實而居尊，為孚之主。下應九二之賢，亦中實而相輔。君臣同德，和之以中心，縻之以好爵。相信之深，有猜疑所不能間，䜛忌所莫能離者，自然固結而不可解，為有孚攣如之象。如是則上下交，而孚乃化邦，正在此矣，何咎之有。
孔子釋五象曰：五之有孚，何以有攣如之固？以五德稱其位，而為中孚之主，則位正。且德以位顯，而成天下之化，則位又當故也。使居至尊之位，而無中正之德，雖當而不正，何能一德相孚，而化及於天下乎！此攣如之義，蓋有取也。
按：中孚諸爻不言孚，惟九五獨言有孚者，蓋五以中孚之實，成化邦之功。由竭誠信賢，相與經綸密勿，國家恃以治安，非推心置腹之誠，始終無間，殆未易言攣如之義也。
【今注】
<strong>密勿</strong>：勤勉努力。《三國志．杜畿傳》：「與聞政事，密勿大臣。」密勿即黽勉，《詩．十月之交》：「黽勉從事，不敢告勞。」《漢書．劉向傳》引作：「密勿從事，不敢告勞。」
<strong>上九，翰音登于天，貞凶。</strong>
<strong>《象》曰：翰音登于天，何可長也。</strong>
此一爻言，處孚之窮，為信非所信者戒也。翰是羽。翰音，言鷄鳴必振其羽也。
周公繫中孚上爻曰：天下事理當與時勢變通，方能善用其信，而無窒礙難行之患。上九居中孚之極，徇偏執之見，乏融通之識，不度可否順逆，固守其信，而必欲行之。猶翰音本非登天之物，而强欲登于天。非貞而自以為貞，則必違時拂勢而取凶矣。
孔子釋上象曰：孚信所以可久者，惟能通其變而不窮也。今翰音登于天，登非所登，猶信非所信。不知變通，至於窮極，而立見其敗，尚何長久之可望哉？
按：中孚之道，有常有變。初爻宜守常，而惟恐其變，虞之所以得吉。上爻宜通變，而固執其常，貞之所以得凶。夫貞何以凶也？宋襄之行仁，適足以取敗；荀息之死難，無補於格君。拘一時之小信，而不通古今之大義。識者譏之，所謂「好信不好學，其蔽也賊」，非凶之道乎！
