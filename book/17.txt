<br><strong><span style="font-size: x-large;">䷐</span></strong>〈震下兌上〉
隨取說從之義。卦因剛來下柔，此動彼說得名。蓋上有徽柔之德，則剛明之臣來而下之，卦變之所謂隨也。有振作之才，則億兆之心說而附之，卦德之所謂隨也。大抵物之相隨，與己能致物之隨，以德孚則一於貞，以私合難免乎咎。此彖辭所為特致其丁寜，而全卦以利貞為斷也。雖卦言物隨，爻言隨物，所指不同，義不外此。六爻：初有所渝則以廣大無私為貞，二、三有所係則以遠邪能守為貞。四以同德之陽，隨剛中之主，則以誠積於中，動合於道者，善全其貞。若九五以剛中正之君，應柔中正之臣，是猜嫌冺而嘉會成也。上六以肫篤之極，為聯屬之本，是神明通而幽遐格也。何一非正而固之實效乎？合而觀之，公正開隨之始，至誠要隨之終，盡乎締交之道矣。處柔勿昵於宵人，得志必敦乎名節。位極人臣，不以危疑存退避之跡，惟以明哲昭靖獻之忱。盡乎獲上信友之道矣。至於陽剛之君，孚嘉美之佐，精神攸洽，德業交成，致吉之道，無過於此。《彖》所謂「大亨貞，无咎，而天下隨之」者，備著乎九五一爻。隨之義，顧不大哉。
<strong>隨，元亨利貞，无咎。</strong>
此卦震下兌上，為此動而彼說，有隨之義，故名為隨。卦辭言，為上者得人隨之益，而又明隨之道當出於正也。隨，從也。元亨，以事言。无咎，以理言。
文王繫隨彖辭曰：己有致隨之道，而物有來隨之應，同心者多則何事不立？何功不建？其得大亨固已，然必己之致隨者無違道之私，而物之隨我者非黨同之弊，一出於貞，斯於理為順，於心為安，無媿於隨之義矣，何咎之有？若所隨非正，則為非道以相與，雖可致亨，而亦未免有咎也。可不慎哉。
按：天下之為隨不一，而莫大乎君臣之相隨。君之致人隨，固貴乎正。而臣之隨君，尤宜審擇天命之所歸，人心之所向。必如張良之從漢高，鄧禹之從光武，諸葛之從昭烈，應天順人，功建名立，雖伊尹太公之業，何以加兹？苟不擇所隨，失身依附，楊雄之臣莽，荀彧之仕魏，甚至馮道之閱歷五朝，寡廉鮮恥，喪名敗節，其能免當時之非笑，後世之指摘哉？此不貞之所以取咎也。
<strong>《彖》曰：隨，剛來而下柔，動而說，隨。大亨貞，无咎，而天下隨時。隨時之義大矣哉。</strong>
此《彖傳》，是釋隨卦彖辭而極言隨之貴於正也。上「隨時」之「時」，當作「之」。下「隨時之義」當作「隨之時義」。
孔子釋隨彖辭曰：卦之名隨者，於義何所取哉？卦變自困來者，二之九下居初，初之六上居二；又自噬嗑來者，上之九下居五，五之六上居上；而自未濟來者，兼此二變。柔皆自下而上，剛皆自上而下，是剛來下柔，退居陰後也。卦德震動兌說，是此動而感乎彼，彼說而從乎我，皆有物來隨我之義，此其所以為隨也。夫當隨之時，彼此相通，樂從無强，既元亨矣，又必得正而无咎者，何哉？蓋正者人心同然之理也，致隨之道，惟出於正。則一人之心適合乎天下人之心，將見近說遠來，無思不服。盡天下而隨之。帝之所以為帝，王之所以為王，皆在乎此。非若驩虞小補之治而已，此其時義，豈不大哉！
按：「天下隨時」《本義》依王肅釋作「天下隨之」，諸儒之釋，又皆以為「隨時」。蓋正適於時之宜，則隨乃盡乎正之利。細而一語默，一嚬笑，一作息；大而政事之張弛，賞罰之先後，禮樂之質文，各順乎其時，而變通以行其正。是以剛而無虐，柔而不屈。動者不倦，說者無厭，而天下之相隨者，相依固結而不可散也。苟泥於正而違乎時，非其時即非其正矣，天下其孰能隨之？此其義固可相發明耳。
【今注】
<strong>而天下隨時。隨時之義大矣哉</strong>：此段依朱熹《本義》將《彖傳》修改為：「而天下隨之，隨之時義大矣哉。」
<strong>《象》曰： 澤中有雷，隨，君子以嚮晦入宴息。</strong>
此《象傳》，是言君子隨時靜養之道也。嚮晦，日暮之時。
孔子釋隨象曰：兌上震下，是澤中有雷，陽氣之動奮者，隨伏入之時而休息於下，此隨之象也。君子體此，以為自强不息，此心固不容以怠荒；而動靜相生，此身又不容以不息。蓋日出羣動皆作，則以作為正；日入羣動皆息，則又以息為正。君子晝不居内，夜不居外，各隨其宜，固如是耳。蓋天道人事，未嘗少異。如窮冬閉塞，雷隱澤中，造化之宴息也。日入冥晦，君子處内，人事之宴息也。人身一動一靜，嘿與天運相符，必能保固精神，而後可恒久不已。否則進銳者退必速，始勤終怠之弊，安能免哉。
<strong>初九，官有渝，貞吉。出門交有功。</strong>
<strong>《象》曰： 官有渝，從正吉也。出門交有功，不失也。</strong>
此一爻是言隨人者不可不正，而又當廣其集益之道也。官，猶主也。渝，變也。卦以物隨為義，重物來隨己；爻以隨物為義，重己往隨人。
周公繫隨初爻曰：初九以陽居下，所謂剛來下柔也。為震之主，所謂此動彼說也。卦之為隨，皆在於初。初為成卦之主，隨之官也。在我既有所隨，則有心不若無心之公，有主不若無主之虛，而於廓然大公之本懷，未免有所渝變，為官有渝之象。夫私於所隨，固為未善，然亦顧其所隨何如耳。若其所隨皆正，則無比匪之傷，而有輔仁之益，不亦吉乎。而尤貴廣大公溥，出門以交，則己之取於人者无限，人之資於己者靡窮。事無不成，業無不就。其有功更為何如哉。
孔子釋初象曰：初既官有渝矣，何以得吉？惟從正，則所與得人，而無損友之傷，故吉也。出門交有功者，交之既廣，則可以友天下之士，而一善必錄，無所遺失，此其所以有功也。蓋隨之為義，必以得正為善，而又恐其可者與之，不可者拒之，度量褊淺，取益未宏，故以出門交有功勗之。前聖之指示後人者切矣。
<strong>六二，係小子，失丈夫。</strong>
<strong>《象》曰： 係小子，弗兼與也。</strong>
此一爻是言人之失其所隨，為不正也。係，牽也。小子，陽之微者，謂初。丈夫，陽之壯者，謂五。
周公繫隨二爻曰：凡隨人之道，當以邪正為取舍，不可以遠近為親疏。今初陽在下，小子之象。雖非正應，而近於二。五陽在上，丈夫之象，雖為正應，而遠於二。以理而言，二當唯五之從。乃以陰柔，稟性躁急，不能寜耐自守，反狃於近習而從初。既從於初，則不復從於五矣，為「係小子，失丈夫」之象。夫從所當舍，舍所當從，失隨之正，凶吝何待言哉。
孔子釋二象曰：人之所隨，是非邪正，無兩可之道。二既係乎初之小子，則必失乎五之丈夫，其勢固不得而兼與也。此君子所以必慎所從，而不可牽於一時之苟合也哉。夫二本柔順中正，以五應之則為孚嘉，而爻不之許者，以情牽也。情之所牽，必至以私廢公，以慾滅理。所得者微，而所失者鉅矣。推而廣之，如見小利則大事不成，或小不忍則亂大謀，或貪近功而忘遠害，孰非此一念致之哉？
<strong>六三，係丈夫，失小子。隨有求得，利居貞。</strong>
<strong>《象》曰： 係丈夫，志舍下也。</strong>
此一爻是言人之得其所隨，而又戒以必出於正也。丈夫，謂九四。小子，亦謂初。
周公繫隨三爻曰：四陽在上，丈夫之象，所當隨者。初陽在下，小子之象，不當隨者。三近四而遠初，則惟近之從而不暇及於遠，為「係丈夫，失小子」之象。夫四陽當任，而己隨之，何求不獲？何欲不遂？然使以有求必得之故，而苟於求，則又豈君子之道義自重者哉？故必利於居貞，不為夤緣苟且，以圖僥倖之富貴，而致入於邪媚，庶乎其無失矣。
孔子釋三象曰：三之係丈夫，豈獨勢之弗兼與哉？蓋其取舍之極，定於中，志在從四，終身以之。其視在下之初，固非所當隨者，毅然舍之而不隨也。不然，烏能決擇如此其有定哉！
按：以六居三，不正也。以九居四，亦不正也。以不正相比，恐其專計弋獲，不能以道自處，而遂至於詭隨。故聖人以利居貞勉之，以見人之失足權門，希圖富貴，不過僥倖一時之榮。而身名一玷，千載長羞。孰得孰失，何去何從，可不致辨於此乎！
<strong>九四，隨有獲，貞凶。有孚，在道以明，何咎。</strong>
<strong>《象》曰： 隨有獲，其義凶也。有孚在道，明功也。</strong>
此一爻是戒為臣者，不可以權勢上陵，而惟當盡誠正之道也。在道，以理自守。明，明哲也。
周公繫隨四爻曰：九四以陽剛之才，處近君之地，是其德之盛，位之隆，而奮然大有為於天下，亦何所圖而不成？故隨而有獲也。然四以人臣建不賞之功，挾震主之勢，駸駸上陵於五。雖其所行，咸出於正，而疑忌之端，決不能免，凶可知矣。處此者，宜何如？必也内焉殫忠君愛國之孚誠，而無一念之敢欺；外焉盡奉公守法之常道，而無一事之敢僭。以是明哲居之，則此心光明洞達，君嘉其讓而安於上，民服其謙而安於下矣，何咎之有？
孔子釋四象曰：四既隨而有獲，則逼上之患易生。以理言之，必得凶也。其所以能有孚而在道者，由其心實明哲，知危疑之地，處之甚難，兢兢焉積誠以事君，秉道以律己，所以能有保身之功也。不然，其何以全上下之交歟？自古人臣，寵利最為難居。惟當竭其誠敬，而以成敗榮辱聽之於天。區區挾智任數，以求苟免，詎有幸乎？周公之恐懼居東，王莽之謙恭下士，同一卑退，而一誠一偽，較若天淵。禍福相去，亦甚懸絶。居鼎鉉之任者*，其當惕然於有孚之戒矣。
【今注】
<strong>鼎鉉之任</strong>：賢臣輔佐君王的重責大任。鼎象徵的是君權，鉉則是移鼎的工具。鼎卦六五「鼎黃耳金鉉」，上九「鼎玉鉉」。鼎必須靠耳來移動，鉉為移動鼎的橫桿。帛書《二三子》引子曰：「鼎之遷也，不自往，必人舉之。大人之貞也，鼎之舉也，不以亓止（足）。」「明君立正，賢輔鉉之，將何為而不利？」
<strong>九五，孚于嘉，吉。</strong>
<strong>《象》曰： 孚于嘉吉，位正中也。</strong>
此一爻是言人君誠信任賢，而見上下同德之盛也。嘉，美也，指六二。
周公繫隨五爻曰：六二柔順中正，是臣之嘉美者也。九五以陽剛中正應之，是人君當隨之時，以同德之與，而極信任之至。二之言，嘉言也，吾則聽之而不疑；二之謀，嘉謀也，吾則用之而不貳。孚于嘉如此，則上下同心，有以植建中表正之體，而天下隨之者，其在是矣，何吉如之哉！
孔子釋五象曰：從來為政在人，取人以身。九五所居中正，故能以我之正，而信二之正；以我之中，而信二之中。其相孚有如此也，使己無其德，則是非之鑑不明，取舍之權不定，又安能信善而得吉哉？
按：九五居尊，為天下所隨，宜於天下之善無不兼收。如出門之初，舍下之三，在道之四，與維繫之上六，無不可與相孚，而獨惓惓於六二之嘉者，蓋九五位在正中，則必取天下之正中者，以立相隨之準。故以六二之柔中，配九五之剛中，嘉耦定於是，皇極即建於是。凡屬臣民，雖欲不隨之，而不可得矣。苟不能推誠任賢，一德一心，以成明良喜起之治，親者疏而反欲疏者親，豈有是理哉。
<strong>上六，拘係之，乃從維之。王用亨于西山。</strong>
<strong>《象》曰： 拘係之，上窮也。</strong>
此一爻是言隨道之極，誠意固結者也。拘係之，從維之，皆固結之意。亨作享，西山即岐山。享于西山，取誠意之象。
周公繫隨上爻曰：上六居隨之極，是其所以隨人者止此無妄之心，合終始而不易，隨之固結而不可解者也。故其相知之深，相信之篤，如有物焉。既拘係之，更從而維之之象。夫誠意之極，可通神明，故又有王用亨于西山之象。明之所以隨乎人者以此，幽之所以隨乎神者亦以此。
孔子釋上象曰：上六拘係之者，以其居卦之上，處隨之極，無復他往，自然誠意固結而不解，雖欲不如是，而不能耳。
按：隨之極，言理不言事，不可以一人一事該之。如七十子之隨孔子，雖畏匡阨陳蔡，而相依不舍；又如舅犯、趙衰、介子推之徒，隨晉文出亡十九年，備歷艱苦，至於返國。患難安樂，無不共之，皆由誠意固結，之死靡他，所以為隨之窮也。
