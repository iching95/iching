〈離下兌上〉
革取變革之義，凡事有必變之時，聖人因有改易之事。善革者準乎天人，而合於至正，始無妄革之弊。故卦辭曰「元亨」，又曰「利貞」，而後「悔乃亡」。六爻皆處革之人，而所居之位不同，象亦各異，要貴一慎革之心而已。初九有其才，而非其時，則以守分為正，慎其道於革之始。上六處時之盛，而無所用其才，則以靜正為中，慎其道於革之終。九三則過剛不中，未免恃才任智，而有不慎之嫌。若九四之剛柔不偏，則因慎而得吉矣。六二柔順中正，而上應九五，則慎而從五以行革矣。惟九五之陽剛中正，以大人之德而為革之主，收虎變文明之效，斯以慎而成功也。蓋聖人重改作，不得已而有革，必審去故之義，制因時之宜，從可久之道，以善其革，所謂革而當也。故二雖才足有為，權能任事，必從容詳慎。至已日而後革之者，緣二為人臣，不當為革之先，必上信下從，而後可言革。若五之經綸素裕，通變宜民，天下久已信從，然後創制立法，煥然一新也。蓋於初戒其躁妄，於上戒其紛更，可輕言革歟？
<strong>革，已日乃孚，元亨利貞，悔亡。</strong>
此卦離下兌上，離兌合體，有兩相息而不相得之義，故名為革。卦辭言革之為道，不可不慎，當圖所以盡善也。已日，事已成之日。
文王繫革彖辭曰：革以變革為義，物理人情所當變革者，皆是也。凡人可與習常，難與通變；可與樂成，難與慮始。當革之初，未免疑懼，必待已革之日，事久論定，信所當然，而後乃孚。革之難，有如是也。然所以能致其孚者，必審所當革，盡善盡美，可通行於天下後世，而無不大亨。且悉準乎天理人心，而利於至正，然後見之施為，有利無害，而輕舉妄動之悔，乃可亡耳。使亨貞一有不具，安能致已日之孚而悔亡乎？聖人之重言變革，蓋如此。
按：革之道，關乎治亂安危，非聖人之得已也。後世之患，不失於因循以養禍，則失於輕作以敗事。故當革而不革，法久則弊生，不可也。不當革而輕革，興一利必復生一弊，尤不可也。革之悔亡，鰓鰓乎慮之深，而言之慎矣。
【今注】
<strong>鰓鰓</strong>：恐懼貌。
<strong>《彖》曰：革，水火相息，二女同居，其志不相得，曰革。已日乃孚，革而信之，文明以說，大亨以正，革而當，其悔乃亡。天地革而四時成，湯武革命，順乎天而應乎人。革之時大矣哉！</strong>
此《彖傳》，是釋革彖辭，明革道期於至當。而又極言之，以贊其大也。
孔子釋革彖辭曰：革之義何取哉？以卦象言，水上火下，兩相息滅，而勢不相容，物理之當革也。二女同居，少上中下，名位失序，而志不相得，人情之當革也，故為革。革則通變以宜民，宜乎人之即信矣。乃曰已日乃孚，何也？革故非常，黎民懼焉，有未即孚人之志者。必革之既定，有利於國，不擾於民，而人始信之。曰此其變之不容已者耳，若是而革，可輕言乎？卦德文明以說，内灼夫義理而不失於妄，外因乎時勢而不隳於躁，凡其所擬議者，必盡善可通，而又一歸於正，斯革為至當，而其悔乃可亡耳。設一有未當，則所繫豈其微哉？因是而極言之，天地之道，陰陽變化，春革而為夏，秋革而為冬，寒暑代謝，相推於不已，而四時成焉。商周之際，時代遞遷，湯革夏命為商，武革商命為周，天心人事，不容少有矯拂而順且應焉。若是者，皆時為之也。時未至而不能先時，既至而不敢後。天地聖人，皆因乎時之所趨，而有不得不革者。革之時，豈不誠大矣哉。然則因時以成革者，明此為文明，順此為和悅，是為大亨以正，革無不當，而悔亡若此也。
按：《書》曰：「道有升降，政由俗革。」繼治繼亂，莫不各有當然之道。如盤庚之遷，始則民心未孚，既定而眾志乃安。此革之而當者也。如嬴秦之壞封建，開阡陌，良法蕩然。前宋之廢祖制，行新法，貽害無窮，安能免於悔歟？謀國者當知所計矣。
【今注】
<strong>道有升降，政由俗革</strong>：語出《尚書‧畢命》。
<strong>《象》曰：澤中有火，革，君子以治歷明時。</strong>
此《象傳》，言變革之道，莫大於明時也。
孔子釋革象曰：兌澤之中而有離火，水決則火滅，而火受其變矣，為革之象也。君子體之，以天道人事關乎四時，乃變革之大者，於是制為曆書，設占步之法，以推天象運行之度；立布算之術，以察氣機旋轉之變。一一理會，以明乎四時，使晦朔弦望，各因其序；分至啓閉，不愆其期。將在上者，得以敬天勤民，在下者得以因時趨事。豈非革道之至大者乎！
按：《堯典》：「首命羲和，敬授人時。」聖門之論為邦，亦必以夏時為先，時若是其重也。凡民之生，因天之時以興地之利，不明其時，則民不知所興作。是無以為生，即無以為民也，何以成三才之道乎？君子體革之要務，於此可見矣。
【今注】
<strong>占步之法</strong>：觀測與推算天象的方法。視兆象吉凶謂之占。占亦通覘、視、瞻，有仰觀天象之義。步，推算曆法。《左傳》文公元年「先王之正時也，履端於始，舉正於中，歸餘於終」，孔疏：「日月轉運於天，猶如人之行步，故推歷謂之步歷。」步亦有國運之義，如《詩經‧柔桑》：「國步斯頻。」「國步蔑資，天不我將。」
<strong>晦朔弦望</strong>：每個月月亮的陰晴圓缺。陰曆月初為朔日，也是全晦（全黑）之時。十五月圓時為望。朔望之間為弦月。
<strong>分至啓閉</strong>：分，春分與秋分。至，夏至與冬至。啟，立春與立夏。閉，立秋與立冬。《左傳》僖公五年：「凡分至啟閉，必書雲物。」
<strong>敬天勤民</strong>：康熙的座右銘之一，世傳有康熙的「敬天勤民」寶璽。
<strong>首命羲和，敬授人時</strong>：語出《尚書‧堯典》，原文為：「乃命羲和，欽若昊天，曆象日月星辰，敬授人時。」帝堯分派官職，第一位就是命令羲和，因此曰「首命羲和」。由羲和負責觀察天象以制定曆法，授予人民四時之序，讓農作不違天時。
<strong>初九，鞏用黄牛之革。</strong>
<strong>《象》曰：鞏用黃牛，不可以有為也。</strong>
此一爻是示初以固守之義，為妄動者戒也。鞏，固也。黃牛之革，取堅固之義。
周公繫革初爻曰：變革之事大矣，必有其時，有其應，而後可。初九雖有陽剛之才，然當革之初，時猶有待。上無正應，事不我任，若違時拂勢而遽言變革，是不失之躁妄，即失之勉强，豈計之得乎？初惟安常守分，無所變更，以不妄革為中，不强革為順。持之甚堅，而守之甚固，象猶鞏用黃牛之革然，此處革初之善道也。
孔子釋初象曰：初之固執其守如此，豈當革而不革乎？特以所處之時，非有為之時；所居之勢，非得為之勢。斷之以義，知其不可有為也。知其不可為而不為，此其為中順之守，而無輕動之失矣。
按：國家之患，好大喜功。輕言變革，每由於新進生事之人。三代而下，若賈生本王佐之材。然當遇主之初，立談俄頃，不度時勢，遂欲變法，盡棄其舊而新是圖。論者謂才有餘而識不足，卒為時所忌嫉，不得竟其用。此爻之垂戒，誠有以夫。
<strong>六二，已日乃革之。征吉，无咎。</strong>
<strong>《象》曰：已日革之，行有嘉也。</strong>
此一爻是言，能慎於用革，斯行無不利也。已日，猶言姑停一日，再加詳審之意。
周公繫革二爻曰：六二柔順中正，上應陽剛之君。體順則無違悖以持其理，中正則無偏蔽以審其機。且才足有為，權能任事，可以革矣。然革乃大事，非得已者，化可更而無以善治，則不容遽更；變可通而無以宜民，則未可輕變。必從容詳慎，至於已日，而後革之，如是而征行，從五以革，則去故以圖新，上可利國，下可便民，吉且无咎矣。
孔子釋二象曰：時事之當革者，革而不當，難乎其有嘉也，必已日而後革。其慎重如此，以是而行，則弊無不去，治無不新，是為有嘉而宜征耳。
按：人臣不當為革之先，必上下信從，而後可言革。故卦曰「已日乃孚」，此則曰「已日乃革」者，言乎君之革，不避艱難，既革之已日，而始孚。臣之革，不敢創造。既信之已日，而後革也。此二之從五，以行革道，為能敬慎而無失歟。
<strong>九三，征凶，貞厲。革言三就，有孚。</strong>
<strong>《象》曰：革言三就，又何之矣。</strong>
此一爻是言，善革者當戒其躁動，而貴詳審也。
周公繫革三爻曰：九三過剛不中，居離之極，恃才任智，不加詳慎，此非善於革者也。以是征行，一以急躁為之，則事有不通，人有不信，貽天下之害而凶矣。即使革所當革，亦不免矯枉太過，徒滋紛擾，雖貞而亦危厲之道也。然於時當革，所患者惟不能審耳。誠反其躁動，而詳審焉。議革之言，必深思熟慮，至再至三，而後成就，則利害可否，無不區畫周詳，當乎事體，合乎人情，足以有孚而可革矣。
孔子釋三象曰：革之可疑者患乎未審也。如革言至於三就，則情理既明，致審之極，無可復加，而又何之焉？蓋未審則不可輕革，既審而猶不斷，則當革不革，亦非處革之善道也。可見圖天下事者在乎謀，成天下事者在乎斷。寡謀則輕以昧理，少斷則緩以失機。凡事皆然，況處革之時，尤所當計者乎。昔唐貞觀之治，革隋季之弊，善謀而濟之以能斷，天下稱房杜焉。三之三就而可革，殆能兼之矣。
<strong>九四，悔亡，有孚，改命吉。</strong>
<strong>《象》曰：改命之吉，信志也。</strong>
此一爻是言，革道之善，能見信於天下也。
周公繫革四爻曰：革道利貞，九四居陰不正，宜若有悔。以其體居兌說，有剛柔不偏之用。又卦已過中，値水火變革之時。既有其德，又遇其時，是以變而得中，革無不當，而悔可亡也。然其所以能當者，要在處之以至誠，必其所存止此憂民體國之心，經營圖度，不由矯拂，其有孚也，早已見信於人。至臨時通變，以之更改命令，可以除前弊而收後效，不惟悔亡，亦且善治而得吉矣。
孔子釋四象曰：改命之吉者，四之變革之志，本在於福蒼生而利天下，則其誠懇無私，因時順理，有不敢輕革而又不得不革者。使上下樂從，固已昭然共信其志也，又何疑改命之吉乎？此見事會當變革之日，時勢兩難，每多因循坐視，皆避悔之一念萌之也。經權常變，苟能自信其心一出於大公至正，即可信於天下後世。古之人，所以定大策，決大疑，而中外安之，若行所無事者，惟此而已矣。
<strong>九五，大人虎變，未占有孚。</strong>
<strong>《象》曰：大人虎變，其文炳也。</strong>
此一爻是言革道之極盛，以見其成功之大也。
周公繫革五爻曰：九五陽剛中正，以大人之德，為革之主，順天人以改革，則其存於中者，有自新新民之極；而其見於世者，有創制立法之猷。於是禮明樂備，治定功成，煥然一新於天下。象猶虎之變，而文明之有赫也。然所以致此者，豈易得哉？世會當極敝之日，非更化不足以善治。吾惟經綸素裕，實有其可通變宜民者。則雖未占決，而天下之人久已信從，不待已日而始有孚矣！
孔子釋五象曰：大人御世，制作一新，惟其未革之先，誠信畜於中。至既革之後，文章煥於外。皇猷帝治，炳然可觀，象之為虎變也。非德位兼隆之大人，烏足以當此？
按：革必取於孚信者，不信則不從也。自三至五，皆言有孚。三議革而後孚，四有孚而後改。至九五之孚，過化存神，不但無議革之言，亦不待改命之志，積之久而發之大，所謂殺不怨，利不庸，遷善而不知，革之道斯極至矣。理本於自新，而効極於新民。帝德王功之盛，孰有加於此哉。
【今注】
<strong>自新新民之極</strong>：此即《大學》所說：「大學之道，在明明德，在親民，在止於至善。」以上為孔子遺書之文字，為「經」。「親民」即「新民」。後面傳文引〈湯盤銘〉：「苟日新，日日新，又日新。」又引〈康誥〉：「作新民。」引《詩》曰：「周雖舊邦，其命惟新。」
<strong>經綸素裕</strong>：經營治理原本就很充裕。素，一向、元本。
<strong>殺不怨，利不庸，遷善而不知</strong>：被殺而不怨恨，受利而不勞苦。庸，勞苦也。《爾雅·釋詁》：「庸，勞也。」語出王夫之《讀四書大全說》，論王、霸之辨：「只此便是霸者所必不可至之境，而民之殺不怨，利不庸，遷善不知也。王、霸之辨，只在德之誠偽，量之大小，即於其殺之、利之、遷之上天地懸隔，非王者之神通妙用行於事為之表，為霸者所捉摸不得也。」
<strong>上六，君子豹變，小人革面。征凶，居貞吉。</strong>
<strong>《象》曰：君子豹變，其文蔚也。小人革面，順以從君也。</strong>
此一爻是言革道之大成，當靜正以守其終也。面，猶向。革面，言易向也。
周公繫革上爻曰：上六革道已成，當繼體守文之日，化行俗美。在君子漸漬於文敎，遷善日新，光輝外見，如豹文之變然。在小人亦懾服於王章，畏威遠罪，遵道遵路，而革面易向也。當此之時，治道極隆，豈復有加哉！若更有所征行，好大喜功，適足以啓紛更之弊，是為已甚，而不免於凶。惟居貞靜正，率由舊章，與天下相安於無事，乃可得吉。革道之不可過也如此。
孔子釋上象曰：君子豹變，非潤飾於其外也。道德積中，英華發外，由其充養之既粹，而文自蔚然可觀也。小人革面，雖未必中心能革，而奉法稟令，易向知方，亦且效順以從乎君上也。合言之，道德一而風俗同，革道不於此大成乎！夫天下事，始則患其難革，已革又患其難守。故三之征凶，戒於未革之先。上之征凶，戒於既革之後。總見變革之大，非聖人所得已也。丁寧告戒，始終慎重，固知開創難，守成尤不易。有周之文武，不可無成康；有漢高，不可無文景。久安長治，其在斯乎！
`
