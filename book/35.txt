
<span style="font-size: x-large;">䷢</span>〈坤下離上〉
晉卦象明出地上，當明盛而有可進之時也。然必有致主之德，又遇虛中納賢之主，方可以善成其功。故言卦德則順麗離明，言卦變則柔進上行。臣秉順節以事主，君執柔道以報功。此君臣一德相成，世道所以日盛，而有是寵光也。六爻四柔二剛，六五一柔為晉之主。六自四而上升，已進者也，故往吉无不利。下坤三柔皆欲進者，而九四不中不正，竊位畏人，故有鼫鼠之象。三與五近，下接二柔，志在上行。三陰同志，而四莫能間，故曰眾允悔亡。二在下卦之中，去五漸遠，則憂其欲進而不得進，故晉如愁如。初最遠於五，當進之始。上與四應，而四不中正，反為所抑，故晉如摧如也。上以剛居一卦之終，而前無可進，故有晉其角之象。諸爻所處不同，聖人教人以善進之道如此。
<strong>晉，康侯用錫馬蕃庶，晝日三接。</strong>
此卦坤下離上，卦象日出地上，有可進之時。卦德順麗離明，有可進之德。卦變自觀而來，柔進上行，有可進之君。三者皆有上進之義，故名為晉。卦辭言，人臣遇聖明之主，可以立功而獲寵也。康侯，安國之侯。
文王繫晉彖辭曰：人臣立大功於天下，必有可為之時，能為之德。而遇有為之君，乃可進而建不世之勳。君子有此三者，而為治國安民之康侯，功在社稷，澤被蒼生，豐功偉烈，既昭輔佐之隆休；一德同心，自荷寵榮之大典。故不特錫馬，而又加以蕃庶，禮何厚也；不特晝接，而且加以三接，情何殷也。蓋以非常之功，受非常之寵，有不可以待下之常禮拘者如此。自古為君者不可忘臣下之功，為臣者不可恃人主之寵。忘臣下之功，則有德不酬，有勞不報，激勸之典廢，而非所以待功臣矣；恃人主之寵，則貴必生驕，祿必生侈，明哲之義乖，而非功臣之所以自處矣。觀晉之康侯，膺隆遇而顯才猷，此真三代以上君明臣良之盛，而非後世所可幾也。
【今注】
<strong>膺隆遇而顯才猷</strong>：受到隆盛的待遇而表現出才華謀略。膺，當也，受也。猷，謀略。
<strong>《彖》曰：晉，進也。明出地上，順而麗乎大明。柔進而上行，是以康侯用錫馬蕃庶，晝日三接也。</strong>
此《彖傳》，是釋晉彖辭。言當進而有為之時，以申明人臣獲寵之由也。明出地上，以時言。順麗，以德言。柔進上行，謂五以柔中之德，居崇高之位，以君言。
孔子釋晉彖辭曰：卦名為晉者，蓋言君子負經濟之才，由草野而升諸廊廟，有進之義也。夫君子當上進之會，固可以立安國之功矣。然立功在己，而報功在人，己所難必。卦辭何以曰「康侯用錫馬蕃庶，晝日三接」哉？蓋人臣出身而仕錄功者，時也；居功者，德也；報功者，君也。今卦象明出地上，是世道維新，賞罰攸當，其帝臣不蔽之日乎！所以錄功者有其時矣。卦德順麗大明，是以徽柔懿恭之臣，事聰明睿智之主，其勞謙君子之美乎！所以居功者，有其德矣！卦變自觀來，四之六上居五，柔進上行，是人君秉温恭之度，而不挾勢以自高，其崇德尚賢之主乎！所以報功者，有其君矣。夫有德則可以善處其功，有君有時則可以不掩其功，故康侯遭此殊遇，而錫馬蕃庶之隆其賜，晝日三接之厚其情也。大抵人臣不難於建功之先，而難於建功之後；人君不難於待功臣之體，而難於待功臣之心。蓋遭時得位，雖豎立奇勳，而一念偶泰，則猜忌之嫌必開；一節偶疏，則恪恭之道遂失。主知未易結，寵遇未易保也。然即使臣節克盡，而非在上有仁明之主，推心置腹，至誠相孚，亦豈能賞賚繁多，接見頻數，同心同德如是之盛哉？此孔子告魯君，禮與忠二者，為千古事君使臣不易之經也。
【今注】
<strong>徽柔懿恭</strong>：柔順謙恭的親民美德。語出《尚書‧無逸》：「徽柔懿恭，懷保小民。」徽、懿都是美的意思。《爾雅·釋詁》：「徽，善也。」《說文》：「懿，專久而美也。」柔與恭都在形容文王的親民。
<strong>《象》曰：明出地上，晉，君子以自昭明德。</strong>
此《象傳》，是言君子之學，有日新之功也。
孔子釋晉象曰：離明出於坤地之上，有進而上行之象。君子體之，以吾德本明，因蔽於物欲，有時而昏。然其或昏或昭之幾，皆在於我，不從外得也。亦惟内自省察，致其夙夜宥密之功，不以人所不見而輟其敏皇之心，不使己少寬假而昧其昭明之體，則進進不已，而至德無虧，亦如日之光明不息焉，君子自進之學如此。夫此心也，即湯之懋昭，文之敬止也。蓋勤則生敬，敬則生明。聖人心學相接，不外日新又新，緝熙無斁者，以復其明德之本然。私欲盡而天理昭，皆於自心致之，無事於他求也。故乾曰「君子以自强不息」，晉曰「君子以自昭明德」，正以至健莫如天，以之自强，我用我之强也。至明莫如日，以之自昭，我用我之明也。此固其微旨也歟。
【今注】
<strong>寬假</strong>：寬大、寬容。《爾雅·釋詁》：「假，大也。」
<strong>湯之懋昭</strong>：商湯的勤勉努力與光明正大。《尚書‧仲虺之誥》：「德日新，萬邦惟懷。志自滿，九族乃離。王懋昭大德。」《仲虺之誥》是商湯伐夏傑之後所作。懋為勤勉的樣子。昭，明也。《說文》：「懋，勉也。」
<strong>文之敬止，緝熙無斁</strong>：文王的恭敬之德，光明而不懈怠。不懈怠。止，語助辭。斁，懈怠、終止。緝熙，光明。《詩‧大雅‧文王》：「穆穆文王，於緝熙敬止。」
<strong>初六，晉如摧如，貞吉。罔孚</strong><span size="3" style="font-size: medium;"><b>，</b></span><strong>裕无咎。</strong>
<strong>《象》曰：晉如摧如，獨行正也。裕无咎，未受命也。</strong>
此一爻是言，欲進者宜守正以待時也。摧，謂阻抑。罔孚，謂人不見信。裕，謂寬以自守。
周公繫晉初爻曰：初六陰性躁妄，必有不安於下而欲進者。應不中正，上遇妨賢病國之人而違之俾不通，故其進也若或尼之，而不免為見摧矣。然出處大道，豈可因人之摧抑而易厥守乎？惟盡其義之在我，而不自失其正，則終必見信於上，得遂其進而吉。蓋貞雖所以自持，非欲求信於人。然貞則未有不吉者，固其常也。設若守正而猶未孚，亦當寬裕以俟之，從容於義命，自安於操修，益殫其守貞之道，而不以用舍累其心，如是而後無自失之咎耳。否則冒進之患生，而寧免枉道之譏哉。
孔子釋初象曰：當晉之時，人皆欲進，而忽見摧，未有不喪其所守者。初獨能守正以待時，不汲汲以徇於私，不悻悻以傷於義，此所以得吉也。裕无咎者，蓋初居於下，未有官守之命，正可綽綽於進退，故裕以處之，而得无咎。若既已受命，則當有必信之道。一不見信，則志不行，而職莫盡矣。此見君子有守正不阿之操，乃有隨時行道之妙。有安分自得之樂，乃見雍容進退之宜。若枉己求人而且怨尤不絶於念，則有流於依阿奔競，大節或虧者矣，安能全无咎之學而建命世之功哉！
<strong>六二，晉如愁如，貞吉。受兹介福，于其王母。</strong>
<strong>《象》曰：受兹介福，以中正也。</strong>
此一爻是言，守正不阿自能以德而獲福也。愁如，謂憂其道之不行。介，大也。王母，指六五。離為日，王之象；為中女，母之象。
周公繫晉二爻曰：六二有可進之德，而無汲引之人。欲進未能，則得君行道之心阻矣，有晉如愁如之象。然不可因是而變其節也，必直己守正以俟時，而德足孚人，終當得遂其進而吉。且上有柔中之君，重道崇賢，必將知遇極其厚，寵任極其隆，不猶「受兹大福，于其王母」乎？此惟二之自守其貞，故有必得之孚也。
孔子釋二象曰：二之受兹介福者，蓋以居下之中，而得柔之正。則是守其中於有素，而卓然不倚，有以慰人君行中之願矣；存其正於無偏，而凝然不阿，有以動人君從正之思矣，故能見知於五，而介福之所以受也。豈二之倖致哉！蓋君子於天下，行道濟世者其心，持己中正者其學。學以自脩而大，心以内固而純。不必求孚於人，而未有不孚於人者。聖人教人以脩德進身之義切矣。
<strong>六三，眾允，悔亡。</strong>
<strong>《象》曰：眾允之志，上行也。</strong>
此一爻是言，三能見信於人，而得遂其進也。眾謂初與二。允，信也。
周公繫晉三爻曰：六三不中不正，宜不得進而有悔矣。然居坤體之極，與下二陰皆欲上進，是以道同志合，為眾所信，相引以進，得遂其尚往之心，而無摧如愁如之患，悔可亡矣。
孔子釋三象曰：六三所以為眾所允者，蓋士君子出處有二途，而從違惟一道。使人皆欲進，而我獨矯之以退，則同進者忌；人皆欲退，而吾獨矯之以進，則異己者疑，眾莫之允矣。惟三上進之志與初二同，故其志相孚，而不覺相信之深也。此見當晉之世，以順麗為上進之道，既可孚於同羣，即可通於主志。其守也不苟，其進也非倖，所謂信乎朋友而後獲乎上之義也。若夫不以正道為眾允之本，而止以眾允為上進之階，則無忠君愛國之誠，而反屬諧世求榮之計，亦安能見信於眾，而上麗乎君也哉？
<strong>九四，晉如鼫鼠，貞厲。</strong>
<strong>《象》曰：鼫鼠貞厲，位不當也。</strong>
此一爻是言，無德而據高位者之終不能保也。鼫鼠，田鼠，畏人之物。
周公繫晉四爻曰：四不中正，居下體之上，是以無德而據高位者。上畏六五之疑，下畏三陰之忌，有晉如鼫鼠之象。雖位出於君之所與，得之未為不正。然德之不稱，終必失之，厲亦甚矣。吾是以知德薄位高之不可，而貪進忘退，非人臣之福也。
孔子釋四象曰：四所謂鼫鼠貞厲者，蓋當晉之世，主聖臣賢，位必配德。彼不中不正，居位不當，雖正亦危，宜其厲也。
按：詩以碩鼠刺貪，晉以鼫鼠象四，總之無德而貪於進。即身處高位，其患得患失之心，畏人攘而奪之，有類於鼠之晝伏夜行也。夫晉之時，上輔離明之君，下建安國之績，豈容此不中不正者，久於其位乎？故小人之戀位固寵，終為無益。而大君之命爵任人，必審其當可耳。
<strong>六五，悔亡，失得勿恤。往，吉无不利。</strong>
<strong>《象》曰：失得勿恤，往有慶也。</strong>
此一爻是言，上以大公治天下，而下自以大順應之也。
周公繫晉五爻曰：六五以陰居陽，未得其正，似不免於有悔者。惟其處離明之中，坤以順承之，為明在上，而下皆順從，故進居尊位，而悔可亡也。然明不明在我，從不從在人。狃於近效，而有計功謀利之念，則反失之矣。今五自修其德，以純心行純政。但憂我道之未盡，不慮人心之未服。天下戴己，吾弗知也；天下未戴己，吾亦弗知也。失與得，皆不以為恤。如是則德盛而化日洽，治隆而民益孚。其往也，吉无不利矣。
孔子釋五象曰：天下之治，以有心致之，皆屬小補之功。六五失得勿恤，不期其效，而為效益宏。上以大公感，下以大順應。著無方之德化，建無外之神功。往而有慶，即吉無不利也。蓋人主求治之心，不可以稍寬，亦不可以過急。稍寬則有因循不斷之憂，過急則又有好大喜功之患。惟端其心為出治之原，而懋其修為作孚之本。若舜之恭己無為而天下化之，湯之敷政優優而百祿是遒。其即失得勿恤之義，往而有慶之驗乎。
<strong>上九，晉其角。維用伐邑，厲，吉，无咎，貞吝。</strong>
<strong>《象》曰：維用伐邑，道未光也。</strong>
此一爻是言，過於剛者之無所利也。角，剛銳之象。維，獨也。
周公繫晉上爻曰：陽剛不可為物先，上九剛進之極，純以剛用事，而略無寬和之意，為晉其角之象。若是者，固無往而可也。惟以之治其不服之私邑，雖兵凶戰危，不免於厲。而師尚威武，猶可以責其成功，庶乎吉而无咎也。然以極剛治小邑，即治所當治，而過於威猛亦可羞矣。夫以剛進之極，用之治邑，猶不免吝。然則晉角者，果何適而可耶？
孔子釋上象曰：上九謂之維用伐邑，則其功不足以及遠，威不足以服眾，其於道猶未光也。若能以明德照四方，將無所施而不服，豈特私邑而已哉？信乎極剛之無所用也！
按：晉卦離明在上，萬物普照，為極盛而上下皆欲進之時。聖人之意，謂天下事非徒不進者之足患，而惟躁進者之足憂。下之附上，急於求其信，非正也；上之進下，急於求其附則貪也。故下欲其罔孚裕无咎，至三而眾允，則無不孚矣，順之至也。上欲其失得勿恤，至上而伐邑，則有恤矣，明之過也。知此者，乃為善於處進矣。《程傳》以伐邑為自治，主克去己私而言。夫既自治有功，乃合於貞正之道，何以反謂之吝乎？此《本義》所以不取耳。
日講易經解義卷八
