欽定四庫全書
日講易經解義卷九
〈離下坤上〉
明夷以明而見傷為義。日入地中，明傷昏暗之時，非處順安常之日也。所以他卦多言利貞，而此獨曰利艱貞者，雖守正而亦不得直遂其正，故當艱難以守正也。卦辭止言其理，《彖傳》既釋其義，復舉其人以明之，如文王、箕子，俱當明夷之時，但所居之位有遠近，故所處之道有難易。此《彖傳》獨以箕子當六五一爻，而繫以利艱貞之義也。六爻，下三爻離體，明也；上三爻坤體，暗也。上六暗極，為明夷之主。自五而下，皆受傷者也。初明雖傷，去上最遠，垂翼而已。二視初稍近，去上猶遠，雖見傷而未切，亦在速拯之耳。三則與上為正應，可以南狩而獲其大首矣。四入坤晦之門庭，其暗尚淺，有可去之道。惟五則近於難，義不可去，亦惟艱貞自晦其明而已。聖人處明夷之道，淺深遠近各有不同，於此可見矣。
<strong>明夷，利艱貞。</strong>
此卦離下坤上，離明為坤地所掩，是君子之道為柔暗所傷，故為明夷。卦辭言人臣遇難，當守正保身，而曲全其道也。艱者敬慎之意。貞者正固之心。
文王繫明夷彖辭曰：君子遭逢盛世，君明臣良，斯可危言危行，遂其有為之志。今卦象離居坤下，明體見傷，時固不可為，而勢亦無能為矣。然君子處患難之道，不外於一正自持，惟委曲盡忠，而行其艱難之貞焉。既不唯諾以徇俗，亦不激亢以傷時，處亂之道惟此乃為利也。蓋人臣謀人家國之際，其道莫艱於處晦以全忠。如使枉道而徇物，則將順逢迎之罪。固己非貞，而欲抗志以匡時，則禍患戮辱之來又多不利。曰利艱貞者，貞由艱出，而因艱以行其貞。於委曲補救之中，而不失其自靖自獻之節。此非學問既深，而涵養裕如者不能。故孔子釋彖以文王箕子當之也。
<strong>《彖》曰：明入地中，明夷。内文明而外柔順，以蒙大難，文王以之。利艱貞，晦其明也。内難而能正其志，箕子以之。</strong>
此《彖傳》，是釋明夷彖辭，言處難之道，而兩舉古人以示法也。
孔子釋明夷彖辭曰：卦象離為日，坤為地，以離在坤下，明入地中，有似明之見傷於地者，故名明夷。夫明入地中，固有取於明夷之名矣。乃觀諸卦德，内文明而外柔順，則是睿知中涵，素具夫燭照之明，而謙恭外昭，克篤夫忠順之守。以是當宵小之讒譖，觸暗主之雷霆，而蒙犯大難焉。古之人有用此道者，其文王與紂之時乎！蓋文王躬遭困辱，囚於羑里，而緝熙之德自存，事殷之禮不廢。故紂雖肆虐於天下，而文王得以保其身。是處明夷，以一卦之道者，文王也。辭曰利艱貞者，觀諸卦體，六五一爻，居暗地而近上六，則是雖有柔中之德，本之以昭昭，而恐被暗主之傷。處之以汶汶，自晦其明，正艱貞之義也。夫身為至親，處勢甚近，有不可避之難，而周旋委曲，以行其正，古之人有用此道者，其箕子居紂之朝乎。蓋箕子為殷宗親，在其國内，而佯狂之辱不逃，貞明之志不亂。故紂雖肆虐於家，而箕子得以保其身。是處明夷，以一爻之道者，箕子也。此可見，文明柔順，本立身之大防；而正志艱貞，尤處患之善術。人臣當患難之來，各視其一時之所處。若夫義既不可避，誼又無所逃，與其顯而抗志，徒自蹈於危亡，孰若晦而藏脩，審其幾於權變。古之人，操心危慮患深，誠有跡愈難而心益貞者。迄今讀聖明之操，麥秀之歌，其柔順晦明，為何如哉！
【今注】
<strong>麥秀之歌</strong>：《史記‧宋微子世家》記載，武王伐紂之後，訪問箕子，箕子向武王講授大禹的《洪範九疇》，之後武王封箕子於朝鮮。箕子向周稱臣之後，有一次經過殷虛舊地，感嘆那裡已經宮室毀壞，長出禾黍。箕子雖然感傷，想哭泣又覺得不適宜，於是作《麥秀》之詩來歌詠內心的感傷：「麥秀漸漸兮，禾黍油油。彼狡僮兮，不與我好兮！」所謂狡童，指的是商紂。殷商遺民聽了，都因此流涕。
<strong>《象》曰：明入地中，明夷，君子以莅眾，用晦而明。</strong>
此《象傳》，是言君子臨民不貴苛察，惟善用其明，而明自不息也。
孔子釋明夷象曰：日入地中，明而見傷，明夷之象也。君子當明夷之時，非明無以審事物之理，度時勢之宜，將倀倀莫知所之矣。然一自暴露其明，則又觸乎物之忌而懼反為明之累，故其臨莅乎眾也，必用晦而明。見雖足以察於幾微，而不以苛核失含弘之度；智雖足以燭於隱伏，而惟以端默弘坐照之神。蓋不以明為明，而以晦為明者也。以是而往，則内不失己，外不失人。處明夷之道，孰有善於此者乎！昔人云：「自治用昭，去惡乃盡。莅眾用晦，太察則傷。」是故日無明暗之分，言其體也；而晷有晝夜之别，象其用也。君子於此，宜三致意焉。又豈獨處明夷之時為然哉。
<strong>初九，明夷于飛，垂其翼。君子于行，三日不食。有攸往，主人有言。</strong>
<strong>《象》曰：君子于行，義不食也。</strong>
此一爻是言，君子當見幾而作，乃可免於患也。于飛，行道之象。垂翼，見傷之象。
周公繫明夷初爻曰：君子得時行道，如鳥奮翼而飛。今初九陽明在下，明夷之初，患雖未及，而諫不行，言不聽，道已難行，為于飛垂翼之象。君子處此，惟有早去而已。縱所值之困，不能安其身，至於三日不食，吾不得辭也。縱所如不合，動而得咎。至於主人有言，吾亦不暇避也。蓋君子而行，雖不免困窮言語之傷，而吾之晦其明者，猶可以自全。君子不行，即或免一時之謗，而禍亂既至，欲晦其明而不可得，終於見傷而已。此處明夷之時者，宜早為之圖也。
孔子釋初象曰：君子見幾遠去，可以速則速，則初九之于行，豈迫於勢而不得食哉，直斷之於義耳。義當早去，則愛其道更甚於愛其身。雖至不食，又何足惜？甚矣！去就之宜決也。
按：《繫辭》云：「君子見幾而作，不俟終日。」故「幾者動之微，吉凶之先見7」，而非眾人所能識也。士不幸値頽敝之世，自當揆乎義理之宜，決乎出處之介，高蹈遠引以全身名，豈得隱忍遲疑而陷身不測乎？此薛方所為保身而自全，揚雄所為投閣而不免也。吁可慨哉！
【今注】
<strong>薛方保身</strong>：西漢末年的高士，多次拒絕朝廷徵召。
<strong>揚雄投閣</strong>：西漢哲學家，王莽時期，在天祿閣校書、寫作。其弟子劉棻為劉歆之子，因擅造符命而被王莽所殺，揚雄因此受到牽連而跳樓，差點死去。京師傳出諺語：「惟寂寞，自投閣。」
<strong>六二，明夷，夷于左股。用拯馬壯，吉。</strong>
<strong>《象》曰：六二之吉，順以則也。</strong>
此一爻是言，二傷猶未切，而示以速去之道也。夷于左股，是傷猶未切之象。股在脛足之上，於行之用不甚切。左又非便用者，故云傷猶未切也。拯，救也。馬壯，如馬之壯者，能速行也。
周公繫明夷二爻曰：君子得位行道，固欲彰其有為之才，亦必一德同心，方可展其救時之用。今六二以明德處暗地，較之初九則位已近君。然志欲于飛，而事多掣肘，如傷其左股之象。當此時而不去，必且身中危機。即去而不速，亦恐禍患尋至。故為二計，當速於決去，如用馬壯之速以救之，則可以全身免禍而吉矣。
孔子釋二象曰：六二所處，較近於初，而乃得吉者，何哉？蓋知禍將及，時可去而不違其時，順也；去而適合乎當然之理，順以則也。惟順，故能合則，亦惟順以則，故能得吉。苟或不當去而去，而徒以苟免為心，則揆之於時，既不能順；揆之於理，又失其則，何吉之有哉？大抵人臣之遭逢既殊，則此身之去就亦異。可以久則久，晦明蒙難，文王箕子，利在於艱貞；可以速則速，接淅而行，孔子去齊，吉因乎順則。固各有其道也。宋儒蘇軾釋此爻，獨以二本在朝之臣，當忍傷以救君之闇，豈可如居下之初，潔身遠去，所謂用拯馬壯者，竭忠盡智，彌縫其闕，匡救其災。要在有濟國事於萬一爾。此言亦有合於為臣之義，故附錄之。
【今注】
<b>接淅而行，孔子去齊</b>：此典故出於《孟子．萬章下》：「孔子之去齊，接淅而行；去魯，曰：『遲遲吾行也。』去父母國之道也。可以速而速，可以久而久，可以處而處，可以仕而仕，孔子也。」淅為洗米水。接淅而行，淘著洗米水還來不及煮飯就走了，比喻離去之快速而匆匆。當時孔子在齊國時，齊景公問禮之後，因為讒言，也開始冷落孔子，於是孔子快速離去。相較之下，當年要離去父母國魯國時，則是「遲遲吾行」，心中不捨。
<strong>九三，明夷于南狩，得其大首。不可疾貞。</strong>
<strong>《象》曰：南狩之志，乃大得也。</strong>
此一爻是言除暴之義，而示以詳慎之道也。南狩，向明除害之象。得大首，是元惡就執之象。
周公繫明夷三爻曰：九三以剛明之德，負天下之望，而適處暴虐之時，其勢不能不除殘以安民，為南狩得大首之象。然放伐大事，以德伐暴，其事雖貞，必當審慎於其際。上觀天命，下察人心，以不得已之衷行不得已之事，然後人不以我為利天下，而以我為安天下，豈可以除暴為貞，而亟於為之耶？
孔子釋三象曰：上下之分，無所逃於天地之間者也。九三有除暴救民之志，而非富天下為心者，乃能行此非常之事，而為伐罪之舉，成大功而得天下也。苟志不在南狩，則是古今一罪人耳，夫豈所云大得者乎？從來建非常之事，必先問其志之所存，故志者公私之分界也。志之所存，與日月同其光明，天人同其運會，毫無自私自利之念，而天下始有以諒其衷而成其功。以成湯之聖，而猶慮後世以為口實，則豈奸雄亂賊之所可假託哉！聖人繫此爻，固為人君示其警誡，而實以嚴千古臣心之不軌者。
【今注】
<strong>放伐</strong>：棄置與討伐暴君。《孟子．梁惠王下》，齊宣王問曰：「湯放桀，武王伐紂，有諸？」孟子對曰：「於傳有之。」放，棄置。
<strong>六四，入于左腹，獲明夷之心，于出門庭。</strong>
<strong>《象》曰：入于左腹，獲心意也。</strong>
此一爻是言，四能脫身遠害，得遂其去亂之志也。左腹，暗地也。出門庭，脫身遠去之象。
周公繫明夷四爻曰：坤為腹，左者隱僻之所。今六四居坤之下，是已入暗地。身處昏朝，而道無由明，與其抗節以死，初無益於國家，不如脫身而行，猶不失夫明哲，故飄然遠引，遂其嘉遯之初懷，為能獲明夷之心。雖出門庭，長往而不悔也。
孔子釋四象曰：六四入于左腹，而尚能獲明夷之心者，蓋人臣之心，苟非萬不得已，亦何忍舍其君父，而恝然遠去。今幸居暗地尚淺，猶未深受其害。外度之勢，内度之心，誠有不得不去者。於是潔身而出，得獲其遠害之心意，而超然無累也。夫六二之夷于左股，其受患也淺，故用拯馬壯，決去而不違其則也。六四之入于左腹，其操心也危，故出于門庭，脫身而適獲其心也。觀於比干之諫，厲疾即起于門庭；而行遯之舉，心意獲全于左腹。古仁人之用心，夫亦各揆其義之所是，各遂其志之所安而已。
<strong>六五，箕子之明夷，利貞。</strong>
<strong>《象》曰：箕子之貞，明不可息也。</strong>
此一爻是言，人臣遭内難而能正其志者也。
周公繫明夷五爻曰：六五地處至暗，乃貴戚之卿，處王家之難。此時諫既不可回，義又無可去。惟以柔中之德，不徇君之非。正志而不亂，亦不失臣之節。委曲而不激，如箕子之守正而貞焉，乃為利也。
孔子釋五象曰：箕子當内難而能正其志，外固晦其明矣。然其本體之明自存，不可得而滅息也。使明與時息，則佯狂何以稱仁人之名？作《範》安能敘彝倫之道耶？蓋明不可息者，正晦其明，而利艱貞也。處箕子之地，當箕子之時，非艱無可為貞，非晦無可為明。蓋箕子之明雖晦，而箕子之志不可移。志不移則明不息，明不息而後可以為感悟君心之地矣。故志愈苦者守不渝，迹愈歛者幾不昧。外雖不露其明，而精忠炯炯。於艱難之中，未嘗一念回互，一念間斷。即運數難挽，成敗難期，而此心昭然，固可千古矣。惜乎當日之不諒其心也。
【今注】
<strong>作《範》敘彝倫之道</strong>：武王伐紂之後，請益箕子，箕子作《洪範》以敘彝倫之道。《尚書．洪範》：「惟天陰騭下民，相協厥居，我不知其彝倫攸敘。」彝倫，常道與倫常。彝原是宗廟中的常器，引申為常，為法。
<strong>回互</strong>：交相混淆參雜。
<strong>上六，不明晦。初登于天，後入于地。</strong>
<strong>《象》曰：初登于天，照四國也。後入于地，失則也。</strong>
此一爻是言，上甘溺於昏暗，終有自隕之患也。不明晦者，昏暴之象。
周公繫明夷上爻曰：上六陰柔而居坤之極，乃昏暗之甚者，不能自明其德，以至於晦，而下之受傷者眾矣。然傷人之明，己亦不免。故始雖據高位，而終必自傷。如日之初登于天，而後入于地也。惟命不于常，可不戒乎。
孔子釋上象曰：六之昏暗陷溺，初亦儼居尊位，有照臨四國之權，而縱欲敗度，失統御萬方之則，所以致入地之傷，而為不明之晦也。蓋為君者，必法天以行健，象日以照幽。俾海内時雍，臣民式化，而仰欽明之至治焉，斯為交泰之世矣！苟或不然，必致失則之咎。此聖人所以垂戒於明夷之上六也。
【今注】
<b>縱</b><strong>欲敗度</strong>：行為放縱，欲望多，則敗壞法度。《尚書．太甲中》：「欲敗度。縱敗禮。」
<strong>時雍</strong>：太平之時。雍，和也。《尚書．堯典》：「九族既睦，平章百姓。百姓昭明，協和萬邦。黎民於變時雍。」
<strong>式化</strong>：有二義。一是取法而化，式者法也，型也，引申為取法，效法。二是用化，用以教化，式者用也。《尚書．畢命》：「密邇王室。式化厥訓。」
