〈離下巽上〉
家人，男女而已。正家之責，男女之尊者任之。九五，男正乎外；六二，女正乎内。内外既正，則卦中諸爻，或為父子，或為兄弟，相觀而化，自無不正矣。故彖辭專言女貞，見正外莫先正内。《彖傳》兼言男正，見正内實由正外，而總以二五為正家之主。若分析六爻，則二柔固女也，四柔亦女也。婦道以順為正，故一曰順以巽，一曰順在位。至於初三五上，皆為陽剛，則皆有正外之責。三以嚴，五以愛，初閑於始，上威於終。蓋因其位之尊卑，性之寬嚴，時之初終，以各正乎外。外正斯内正，而家道正，天下定矣。
<strong>家人，利女貞。</strong>
此卦離下巽上，卦體九五六二内外各得其正，是舉家無不正之人，而家道以成，故名家人。卦辭言正家之道，貴先正乎其内也。
文王繫家人彖辭曰：君子齊家以立教，固莫不欲使内外咸得其正也。然家之不正，恒起於婦人；而家之難正，亦莫甚於婦人。故正家者，必以正内為先務。惟自修其身，以端其本，使一家之中，肅然有貞靜之風，穆然守宮闈之範，則内正而外自無不正。大化之源，肇於此矣。何利如之！夫《詩》首〈周南〉而以〈關雎〉為始，見文王之化，自家而國也。故〈葛覃〉、〈樛木〉，諸什，皆修身齊家之效。而〈桃夭〉、〈芣苢〉，則家齊而國治之驗。〈江漢〉、〈汝墳〉則天下平之漸矣。非深有合於家人之義者乎！然必有不顯無射之德，立乎刑于之先，而後室家以正，教化以洽，卜年卜世之基，無不本於此也！帝王正己以正家，正家以正國與天下，豈有外於女貞之訓者哉！
【今注】
<strong>諸什</strong>：《詩經》體裁分風、雅、頌。風即十五國風，共一百六十篇，屬民歌性質，反應各國風俗。雅為士大夫以上貴族所作，屬中夏之正聲，分大雅、小雅。大致上來說，小雅為宴享之樂，大雅為朝會之聲。頌為宗廟祭祀所詠頌的詩歌，有〈周頌〉、〈魯頌〉、〈商頌〉。雅、頌的編排，並不以國名作區別，而是以十首為一主題，因此稱「什」，例如〈大雅〉的〈文王之什〉大致都在追述文王之德。
<strong>芣苢</strong>：音「浮以」，即車前草，收於《國風‧周南》。
<strong>不顯無射之德</strong>：《詩經．周頌．清廟》：「不顯不承，無射於人斯。」丕顯，大顯。不，音義通丕，大也。顯，顯耀。無射，不厭、不棄。射，音弋，厭也。〈清廟〉為祭祀周文王的樂歌，此言文王大大地顯耀與繼承天德，天德不會厭棄人民。
<strong>立乎刑于之先</strong>：《詩經．大雅．思齊》：「刑于寡妻，至于兄弟，以御于家邦。」刑，型也。型于，做為典範、典型、榜樣。或曰，刑，法也。形于，即以禮法相待。
<strong>《彖》曰：家人，女正位乎内，男正位乎外，男女正，天地之大義也。家人有嚴君焉，父母之謂也。父父、子子、兄兄、弟弟、夫夫、婦婦，而家道正，正家而天下定矣！</strong>
此《彖傳》，是釋家人彖辭，言所以正家之義，以明家正而化自成也。女正位，指六二柔順。男正位，指九五剛正。嚴君，謂一家尊嚴之主。父，指上言；子，指初言。兄，指五言；弟，指三言。夫，指五三言；婦，指四二言。
孔子釋家人彖辭曰：卦名家人，而辭言利女貞者，蓋一家之人，内外盡之矣。治家之道，一正盡之矣。卦體六二柔正，是女秉順德，貞靜自守，不預外事，而正位乎内。九五剛正，是男秉健德，以義制事，不牽内私，而正位乎外。男女有相成之體，内外無侵越之嫌，各止其宜，而皆歸於正。若此者，豈細故哉？乃陰陽之理，萬世所不能易。固天地之大義也。誠明乎是義，則一家之中，不一者分，不同者情，而必有握正大之權，立整齊之化，所謂嚴君者以主之。九五正位乎外，克敦父道，乃外之嚴君也，男之教統此矣。六二正位乎内，克盡母道，即内之嚴君也，女之教統此矣。以分而言，既足整肅乎一家之分；以情而言，又克聯屬乎一家之情。是故教行於父子，則初上秩尊卑之位，善作善述，而父父子子也；教行於兄弟，則三五定先後之序，以友以恭，而兄兄弟弟也；教行於夫婦，則五三四二，嚴内外之别，惟義惟順，而夫夫婦婦也。家道有不正焉者乎？一人能盡其倫，而人人皆各盡其倫。家正而天下之父子兄弟夫婦定矣。夫天下之大，即於一家定之，此家人之所關甚鉅也。而正家之道，必於嚴君成之，此女貞之所為獨先也。可見天地泰而萬物化生，男女正而内外各治。造物不能外陰陽而神其用，帝王不能外倫紀而大其功。以天下為家者，欲一道德而同風俗，豈能舍宮壼之地，而别求起化之原乎。
【今注】
<strong>宮壼之地</strong>：後宮。壼，音捆，《說文》：「宮中道。」《詩經‧生民之什‧既醉》：「其類維何，室家之壼。君子萬年，永錫祚胤。」
<strong>《象》曰：風自火出，家人，君子以言有物而行有恒。</strong>
此《象傳》，是言君子修言行以端風化之本也。物，謂言之有實。恒，謂行之有常。
孔子釋家人象曰：此卦上巽為風，下離為火，風出於火，如化出於家，家人之象也。君子以家人為風化之始，而齊家之本在於修身，修身之要在於言行。言行者，一家之視聽攸關，而效法所係者也。使言而無物，則議論皆虛，何以使之承聽乎？故闡明綱常，本諸真實，君子之言必可守以為則焉。抑行而無恒，則踐履有虧，何以使之觀法乎？故敦篤倫理，無間始終，君子之行必可奉以為型焉。如此則飭躬之理得，而作則之道全。由己以及家，由近以及遠，天下之定，推之而莫外矣。蓋聖人之學，無過言行兩端。所以盡一己之修者在此，所以溥及物之化者亦在此。而其原總本於一心。心有所偽，言必不能以有實矣；心有所疏，行必不能以有常矣。惟存其心於真純之内，悅其心於義理之中，則言自有物，行自有恒，而感人者，豈徒在告語之文，防範之迹乎？是故君子修言行之功，必自正心始。
<strong>初九，閑有家，悔亡。</strong>
<strong>《象》曰：閑有家，志未變也。</strong>
此一爻是言，能嚴於正家之始，則家道可成也。閑，整齊之意。
周公繫家人初爻曰：正家之道，莫重於始。始而不閑，後必有戾，將不免於悔矣。初九以陽剛處有家之始，是初之時，固當閑。而九之剛，又能閑者也。於是乘其嫌釁未萌，急為篤肫然之愛，以閑其疏；復為嚴截然之分，以閑其僭。使一家之中，尊卑之誼常明，内外之情允協，而相陵相瀆之悔自無由而生矣。
孔子釋初象曰：初之閑有家者，蓋正家之道。閑之於未變者易為力，閑之於已變者難為功。當家人之初，而能豫為之防，則可潛消默化，而未變者終於不變矣。此誠謹始慮終，為正家久遠之道也。乃知天下事，嚴於其端而後可杜於其漸，審於其幾而後可慎於其微。是故君子於家人，既以有物有恒，本身為訓，而又使左右前後，必聞正言。春夏秋冬，必習正業。當氣質未變之初，先有以熏陶其德性，長養其才智，然後教易入而化易成。父子，兄弟，夫婦，莫不各循其分，敦其倫，而可以世保厥家矣。此則閑有家之實事也。
【今注】
<strong>肫然</strong>：誠懇貌。
<strong>六二，无攸遂，在中饋，貞吉。</strong>
<strong>《象》曰：六二之吉，順以巽也。</strong>
此一爻是言，女能正位乎内，而有柔順之德也。無攸遂，謂事無專制。中饋，飲食之類，婦人之職也。
周公繫家人二爻曰：六二柔順中正，是女之幽閒靜好者。舉家庭之事，一統於夫子，而不敢專其成。所職者，止在於中饋，徒酒食是議耳，他無所與也。惟能正位乎内如此，則貞淑之風以著，而宜家之化以成，吉孰加焉。
孔子釋二象曰：六二克盡婦道而吉者，蓋由以柔居柔，而有至順之德。巽以從乎夫，故能必敬必戒，無專制之失，而昭幽貞之化。此所以吉也。從來陰道可以濟陽，而不可以勝陽；内治可以助外，而不可以侵外。此天地人道之正也。天地得其正，而後運會有常經；人道得其正，而後閨壼有雅化。誠能體乎陰柔之德，協乎巽順之宜，以正位而成家，何至女德無極，惟厲之階，貽詬於世也哉。
【今注】
<strong>閨壼</strong>：內宮。
<strong>九三，家人嗃嗃，悔厲吉。婦子嘻嘻，終吝。</strong>
<strong>《象》曰：家人嗃嗃，未失也。婦子嘻嘻，失家節也。</strong>
此一爻是言，治家寧嚴，而不可過於寬也。嗃嗃，嚴厲之象。嘻嘻，謂笑樂無節。
周公繫家人三爻曰：治家之道，貴寬嚴相濟。九三剛而不中，過於嚴厲，使一家之人，畏威懼法，而不敢犯，有嗃嗃之象。雖似傷恩而拂情，悔厲在所不免。然人心祗畏，内治整齊，猶為正家之吉也。若使一於寬和，而不知嚴肅之道，致使婦子嘻嘻，笑語無節，則縱情敗度，家政日隳，終必有吝矣。以二者觀之，與其寬毋寧過於嚴也。
孔子釋三象曰：九三家人嗃嗃，義勝於情，似一以嚴為主。然而法度肅，倫理明，於正家之道未為失也。至於婦子嘻嘻，則和而流，寬而縱，失其節矣，寧能免於吝乎？蓋家人之情無窮，易失于過節者，所以防範其過也。立於始為閑，調於中為節，非有二也。言節於三，以三在内外之介耳。惟修德於躬，立中正和平之極，則軌物是飭，既不嫌於煩苛，而樂易為懷，亦不傷於放逸，斯兩得之矣。聖人審於嗃嗃嘻嘻之間，而為著吉與吝之辨者，非欲人之一於嚴也。苐以寬之而無所制，寧嚴之而有所守也。家人有嚴君焉，其即節之謂與。
<strong>六四，富家，大吉。</strong>
<strong>《象》曰：富家大吉，順在位也。</strong>
此一爻是言，六四能順正以保其家也。
周公繫家人四爻曰：六四以陰居陰，而居上位，是主門内之政者也。秉柔順之德，而握閨壼之柄，為能制節謹度，克勤克儉，以開利之源；不侈不驕，以裕財之用。能富其家者也。由是則出入有經，奢僭不作，孝敬仁讓之風，莫不成於富足之後，吉孰大焉。
孔子釋四象曰：六四富其家而大吉者，蓋以其有順德而在上位，是不徒操一家之權，而且得治家之道，宜能永保其所有而大吉也。
按：家人之卦，四陽二陰。昔人謂，六二之陰，持家之婦也。六四之陰，其主家之婦乎？二惟順以巽，故克盡在下之婦道而貞吉。四惟順在位，故克盡在上之母道而大吉。然陽為實，陰為虛，故小畜九五稱富，泰之六四稱不富。今六四以陰而稱富家者，易之占法，陽主義，陰主利故也。抑所謂富家者，豈止富厚而已哉？《記》有之：「父子篤，兄弟睦，夫婦和，家之肥也。」家之肥即家之富矣。由此推之，而國之富，天下之富，亦豈出於此爻之義乎！
<strong>九五，王假有家，勿恤，吉。</strong>
<strong>《象》曰：王假有家，交相愛也。</strong>
此一爻是言，人君得内助之賢，而天下之化自成也。王，謂君天下者。五君位，故云王。假，至也。假有家，猶言以此而至於家。
周公繫家人五爻曰：九五剛健中正，而下應六二之柔順中正，是有刑于之德，而又獲内助之賢者也。王者以是至於其家，則内外得人，家無不正。上可以奉神靈之統，下可以衍嗣續之蕃；内可以綱紀乎六宮，外可以風動乎四海。勿用憂恤而吉可必矣！
孔子釋五象曰：王假有家，豈私昵之情哉？蓋五與二同德相孚，君慶内治之得人，后樂刑家之有主。雍雍在宮，以禮相合，以義相比，而成愛者，此所以吉也。蓋聖德協而壼政修，教化行而海宇定。自古雍穆之治，未有不起於宮闈者。此問夜之勤，雞鳴之儆，為王化之根本也。先儒謂，愛有二義，有溺於私欲之偏者，有發於性情之正者。私欲之偏，即為禍亂所由萌；性情之正，則為風敎所自出。一念得失之分，而天下之治忽因之。此修齊治平之效，必本於格致誠正之功歟。
【今注】
<strong>壼政</strong>：內宮之政。壼，宮內巷，引申為內宮。
<strong>上九，有孚威如，終吉。</strong>
<strong>《象》曰：威如之吉，反身之謂也。</strong>
此一爻是言，恩威著而家道昌，可以見教成之效也。
周公繫家人上爻曰：凡治家者，當慎於其始，尤貴善乎其終。誠信不足者終必擕，威嚴不足者終必瀆。信與威相濟，乃為可久之道。今上九以剛居上，在卦之終。本孚誠以篤恩義，而又倫紀森然，凛不可犯，有孚而威如者也。故其言可以體家人之心，而無傷恩拂情之失；其威可以正家人之志，而無瀆倫亂紀之愆。則一家之中，愛敬日隆，將見彌遠而彌昌矣。不其終吉乎！
孔子釋上象曰：上九威如之吉者，非作威之謂也。乃反身自治，貞度立誠，而動靜語默，有謹以自勅之幾；瞻視衣冠，有尊而可畏之象。初未嘗有意於嚴厲，而家人自服之。蓋躬行之化，不怒之威也。可見反身之理，為正家之原。而主敬之學，又反身之要。大廷廣眾，固無可少忽之時。暗室屋漏，尤必凛有嚴之志。如是則不動而敬，不言而信。威由孚出，孚以威成。而家有不肅，教有不洽者乎？故有家者，不可為一時苟且之計，而當慎百世永遠之圖。有始有終，而家人之義全矣。
【今注】
<strong>終必</strong><b>擕</b>：終將走向離析。擕，通攜，離也。《韓非子‧亡徵》：「出君在外而國更置，質太子未反而君易子，如是則國攜；國攜者，可亡也。」
