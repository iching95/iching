〈艮下坎上〉
蹇之為卦，聖人所以教人濟難也。見險而止，固為審時觀變。然禍患之作，天所以開聖人。誠能擇地擇人，正名仗義，事亦何不可為者？故彖辭曰利曰吉，而《彖傳》備言時用之大，為濟蹇之人勸也。但《彖傳》於既止之後，策其奮往，故一則曰往得中，再則曰往有功。而六爻則於往多戒辭，於來多幸辭。蓋庸懦者遇險輒畏，非往無以振因循；躁動者冒險妄為，非來無以需時會。沈潛之智與果斷之勇，非有二也，而要之來非止而不往，方且博求才俊，聯情合勢，以弘濟艱難。故爻自初二以上，不曰來反，則曰來連；不曰朋來，則曰來碩。與《彖傳》利見大人之旨，實相發明云。
<strong>蹇，利西南，不利東北。利見大人，貞吉。</strong>
此卦艮下坎上，以艮止遇坎險，不能前進，故名為蹇。卦辭言，當蹇之世，勢難有為，而詳示以濟蹇之道也。西南，坤方。坤，順也，故為平易之地。東北，艮方。艮，險也，故為險阻之地。大人，指九五而言。
文王繫蹇彖辭曰：世運艱難之會，固不宜輕進，然亦豈可終止而不思所以濟之乎？故必所據得其地，所遇得其人，而又行事皆出於至正，乃庶幾其有成。如平易通達之地，則西南也，利於往以資其形勢之便；險阻艱難之地，則東北也，不利於往以失其進取之機。地利得而後可以一眾心，決大計矣。然撥亂不得其人，不將病於無主乎？若於大人而見之，德望可以繫人心，謀猷可以匡多難，則神器有屬，而耆定之功成矣，利何如也？然施為或失其正，又何以服天下乎？必以正道而行之，不肯行一不義，不肯殺一無辜，則行事正大，萬眾歸誠矣，吉何如也！得其地，得其人，得其正，具此三者，又奚蹇之不濟哉！
按：得地、得人、得正之說，不獨濟蹇之道為然也。當世運亨嘉之會，民物昌遂之時，一人躬仁聖之資，攬乾綱之柄，所謂帝王自有真也。措之事業，綱舉目張，上合天意，下順民心，自得其正也。中天下而立，居重以馭輕，安内以輯外，有山川設險之固，為萬年磐石之安，自得其地也。則易之理，可以引伸觸類於無窮矣。
【今注】
<strong>耆定之功</strong>：達成安定的功業。《詩經·周頌·武》：「嗣武受之，勝殷遏劉，耆定爾功。」毛傳：「耆，致也。」
 <strong>乾綱</strong>：內府本與摛藻堂本作「乾剛」，此依文淵閣本修正。清仁宗（嘉慶帝）：「我朝列聖相承，乾綱獨攬。」
<strong>《彖》曰：蹇，難也，險在前也。見險而能止，知矣哉！蹇，利西南，往得中也。不利東北，其道窮也。利見大人，往有功也。當位貞吉，以正邦也。蹇之時用大矣哉！</strong>
此《彖傳》，是釋蹇彖辭，以明濟蹇之時用也。當位，指卦體各當其位。
孔子釋蹇彖辭曰：卦名為蹇者，有險難之義也。卦德坎為險，而坎居上，是險在前也；艮為止，而艮居下，是遇險而不進也，此所以為蹇也。夫明難察於幾微，而禍易成於猶豫。今見險而能止，則熟識利害之勢，而灼見安危之幾矣。其智矣哉！然見險固貴於能止，而又不可以終止。辭曰「利西南」者，卦變自小過而來，四之陽往居五而得中，是處平易之地，而可為進取之資，故利也。「不利東北者」，退則入於艮，是陷險阻之地，而失形勢之便，故不利也。又曰「利見大人」者，卦體九五有大人之象，往而見之，則可資其陽剛之才，中正之德，以成濟蹇之功，此所以為利也。又曰「貞吉」者，卦體自二至上，五爻陰陽各當其位，有正之義。正則自無不吉。蓋扶大義，秉大公，以削平禍亂，整頓紀綱，而邦因以正矣，此所以吉也。合而觀之，當蹇之時，必得其地，必得其人，又必得其正，而後蹇始可濟。蹇之時用，豈不大哉！
按：蹇難之世，躁於進取者，每陷於險而不能濟；昧於圖度者，又缺於用而不能濟。故必有大人出焉，具沈幾觀變之識，而又得撥亂反正之資，然後可以平大難而福蒼生也。要之必以智為本，有智則立乎險之外，以運於險之中，方能操全勝之局，而進止皆得其當。若冒昧從事，則一蹶塗地，安能濟蹇而成厥功乎。
<strong>《象》曰：山上有水，蹇，君子以反身修德。</strong>
此《象傳》，是言君子當蹇之時，惟宜盡自修之道也。
孔子釋蹇象曰：此卦下艮上坎，水在山上，曲折艱阻而難行，蹇之象也。君子體之，以行有不得，或阻於時命，或罹於讒毁，此吾身之蹇也。要皆實德之不修階之，故怨天尤人，無益也。行險僥倖，非義也。惟反之於身，以修其德，省察於念慮之微，率循於言動之實。如是，則德孚於人，而行無不遂。所以濟一己之蹇者在此，所以濟斯世之蹇者亦在此矣。
按：孟子謂：「行有不得者，皆反求諸己。」如反其仁，反其智，反其敬，皆反身修德之實事也。故曰：「救寒莫若重裘，止謗莫若自修。」又曰：「君子修道立德，不以困窮而毁節焉。」有所未善則改之，無歉於心則加勉。聖賢之心，亦祗見其惟日不足而已矣。
<strong>初六，往蹇來譽。</strong>
<strong>《象》曰：往蹇來譽，宜待也。</strong>
此一爻是言，才不足者，宜見幾而止也。上進則為往，不進則為來。
周公繫蹇初爻曰：初六陰柔，而居艮始，正在宜止之時。若當此而欲往以有為，則祗有陷入於險，不其蹇乎！惟不往而來，見險能止，則知幾之譽，集於一身，斯為知也。
孔子釋初象曰：初六之往蹇來譽，豈終於不往哉？君子之所不能違者，時也。時既不可為，正宜考槃自樂，以俟干旌之求，然後出而應世耳。此可見初六之義，非終老山林，沽名釣譽者比。孔子恐人誤為退避，故曰「宜待」。待者藏器於身，待時而動7也。他日答子貢問美玉，而有吾待賈之言。對哀公問儒行，而有席珍待聘，强學待問，力行待取之語。正與此爻相發明。則知聖人當日，雖皇皇環轍，不忍忘民與物，而其自處不苟如此。所以斯世不用則已，用則必能濟天下之蹇也。
【今注】
<strong>考槃自樂</strong>：〈考槃〉為《詩經》詩名，收錄於《衛風》。根據朱熹集註，考槃之義主要有二說：一說以考為成，槃為盤桓的意思。考盤即成其隱居之室。另一說以考為扣，槃為器名，考盤就義近於鼓缶而歌，敲盤而成樂。
<strong>干旌之求</strong>：〈干旌〉為《詩經》詩名，收錄於《鄘風》，《詩序》：「〈干旌〉，美好善也。衞文公臣子多好善賢者，樂告以善道也。」干旌比喻喜好賢善之人才。
<strong>子貢問美玉</strong>：子貢說：「這裡有美玉，是要用好的匣子把他收藏好，還是求善於買賣的商人來賣呢？」孔子說：「賣了吧！賣了吧！我就等著商人來。」這個故事記載在《論語．子罕篇》。子貢曰：「有美玉於斯，韞匵而藏諸？求善賈而沽諸？」子曰：「沽之哉！沽之哉！我待賈者也。」子貢是以美玉來比喻孔子，孔子的回答雖贊同他美玉當賣，但是不主動追求，而是「待賈而沽」。
<strong>哀公問儒行</strong>：《禮記．儒行》魯哀公問孔子，什麼是「儒行」？孔子回答說：「儒有席上之珍以待聘，夙夜強學以待問，懷忠信以待舉，力行以待取。其自立有如此者。」
<strong>六二，王臣蹇蹇，匪躬之故。</strong>
<strong>《象》曰：王臣蹇蹇，終无尤也。</strong>
此一爻是明人臣致身之義也。艱險至甚，故曰蹇蹇。
周公繫蹇二爻曰：六二柔順，精白盡節之臣也。正應在上，方處蹇中，則是當國步艱難之秋，主憂臣辱之日，鞠躬盡瘁，不避危險，以求濟之，是王臣之蹇而又蹇者也。此其所以然者，蓋二之心，但知君之當急，職之當盡，必如是而後可以塞臣子之責，副君上之託耳，非干譽邀寵而為厥躬之計也。
孔子釋二象曰：人臣事君，不盡其心者可以尤其心也，不竭其力者可以尤其力也。若六二之王臣蹇蹇，雖事之濟不濟未可知，縱使不濟，而一念之自靖，可以質諸鬼神而無媿於天下萬世矣，誰得而尤之乎！
按：五為當位之大人，凡天下之蹇，五獨任其責而不辭，故曰大蹇。二與五為正應，在王臣之位。凡五之蹇，二亦獨當其難而不避，故曰蹇蹇。一以天下之蹇任之於身，一以其君之蹇責之於己。此其君臣之交，中正道合。大義已正，大節已明。濟蹇之道，無踰此者。漢臣諸葛亮有言：「鞠躬盡瘁，死而後已。」至於成敗利鈍，非臣之明所能逆覩。三代而下，如亮者誠不媿蹇蹇之臣矣。
<strong>九三，往蹇來反。</strong>
<strong>《象》曰：往蹇來反，内喜之也。</strong>
此一爻是言，濟蹇之道，當求助於同心之人也。往蹇，是獨力不能有濟。來反，來就二陰也。
周公繫蹇三爻曰：九三過剛不中，而坎險在前，又値大難方殷之日。於此而毅然前往，則獨力不足以成功，亦終於蹇而已。惟反就二陰，與之同心戮力，庶克拯救時艱，而共濟夫蹇也。
孔子釋三象曰：往蹇來反，非强與之合也。蓋九三有陽剛之德，在内二陰不能自立，皆喜得三共事，而相與有成也。使彼無樂附之心，縱三欲與之比，詎可得乎？
按：九三乃下卦之主，是為内之所恃者，故不獨初與二喜之，而四亦欲連之。蓋處蹇之時，非剛明之才，不可以治蹇。故陰皆思附陽以求濟，亦可見陰之必利於從陽，而益信陽德之尊矣。
<strong>六四，往蹇來連。</strong>
<strong>《象》曰：往蹇來連，當位實也。</strong>
此一爻是言，才力不足者，當資人以共濟也。連，謂連乎九三。實，謂九三陽剛當位。
周公繫蹇四爻曰：六四上承九五，有濟蹇之責者也。然陰柔之質，當多事之時，孑身以往，未必有濟，祗陷於蹇耳。幸九三以陽剛在下，連之同進。資其猷略，以共挽時艱。則藉天下之才，濟天下之蹇，而羣賢之功皆其功矣。
孔子釋四象曰：四之往蹇而必連九三者，何哉？蓋濟蹇非陽剛不能也。三乃當位之陽，内抱匡濟之實心，外展經綸之實用，足以有為者，故宜連之以共濟耳。大抵陽實陰虛，虛者必有資於實，此陰之必求助於陽也。然四位近五，大臣之道，正當合天下之羣策羣力，以共輔其君。功不必自己出，名不必自己成。唯求有濟於艱難而已，豈矜一手足之烈乎！高帝有蕭何，而淮陰効力。藝祖得趙普，而諸將歸心。其庶幾乎此義矣！
【今注】
<strong>淮陰效力</strong>：淮陰侯即韓信。韓信原本在項羽負責拿干，因不見用，因此投靠到漢高祖劉邦那裡，有幾次和蕭何談話的機會，蕭何極為賞識。但韓信發現到自己也不會被重用之後，趁機逃跑了。蕭何知道了，馬上去追，並因此讓劉邦誤解為蕭何也要逃跑。將韓信追回之後，蕭何並說服劉邦拜韓信為大將軍。
<strong>藝祖得趙普</strong>：宋太祖趙匡胤得趙普。趙普在陳橋兵變中立下大功，協助趙匡胤建立宋朝，後來又成為宋朝的宰相。藝祖，太祖、高祖的通稱，語出《尚書．舜典》「格于藝祖」。
<strong>九五，大蹇朋來。</strong>
<strong>《象》曰：大蹇朋來，以中節也。</strong>
此一爻是言，世事艱難之會，必得賢而後可以濟也。大蹇，謂非常之蹇。中節，能守其中德之意。
周公繫蹇五爻曰：九五居尊位，而當蹇之時，是其蹇乃國家安危之關，宗社存亡之係，而為莫大之蹇也。不幸而值此時，非得天下之賢，其何以濟？所喜者，五有剛健中正之德，勢力既足以招徠，而信義又足以結納，是以豪傑景附。自九二正應而外，如來譽、來反、來碩、來連之朋，羣然歸之，効力宣猷，而不患其終蹇矣。
孔子釋五象曰：九五當大蹇，而得朋來之助，豈無以致之哉？蓋中德存於平居之時易，存於變故之時難。五能守其中德而不變，則造次之頃而志概弗移，顚沛之遭而信義愈篤。是以能鼓舞賢豪，而得其慷慨悅從之心也。
按：五為蹇主，故曰大蹇。天下之蹇，直以一身肩之。湯之萬方有罪，在予一人；成王之遺大投艱於朕身，是也。然欲濟天下之大蹇，必需天下之大才。湯非伊尹、仲虺，無以昭九有之勳；成非周公、召公，無以著夾輔之烈。古之帝王，戡亂致治，孰有外於得人者哉。
【今注】
<strong>九有之勳</strong>：天下之功勳。九有，九州也，意指天下。「九有」一語出自《尚書．咸有一德》：「常厥德，保厥位。厥德匪常，九有以亡。」這是伊尹還政於太甲時所作，告戒太甲要有純一的德行。常其德，才能保其位。如果德行不常，那麼天下就會滅亡。
<strong>夾輔之烈</strong>：輔佐周室的功業。夾輔，輔佐。烈，功業。《左傳》僖公四年：「五侯九伯，女實征之，以夾輔周室。」
<strong>上六，往蹇來碩，吉。利見大人。《象》曰：往蹇來碩，志在内也。利見大人，以從貴也。</strong>
此一爻是示人以濟蹇之道，而因明其所以成功也。大人，指九五。
周公繫蹇上爻曰：上六居蹇之極，則有將濟之機，而時可為矣。苟徒以時之可為，遂欲自往以求濟，不得濟蹇之主而奉之，則無以行其拯溺亨屯之志，而蹇且益甚。惟能來就九五，則有碩大之功而吉矣。蓋九五德位兼隆之大人也，見而附之，則憂時立功之念，獲伸於中節之君，而撥亂反正之猷，得效於朋來之日。不惟一身慶其遭逢，而實天下蒙其福澤。其利為何如哉！
孔子釋上象曰：上六往蹇來碩者，以其志欲從九五，與之同心共濟，相得益彰，故能成其功而吉也。又必見大人而後利者，以九五剛健中正，而居尊位，其位與德皆為可貴。今往而見之，斯能繫天下之望，得天下之心，於以濟蹇，夫復何疑哉！乃知大蹇之世，君擇臣，臣亦擇君。五之朋來，是延攬羣才，以資廓清耆定之略，興王之所以定大業也。上之來碩，是攀附真主，以成旂常竹帛之功，名世之所以垂不朽也。二者宜其相須甚殷，而相見恨晚矣。不如此，何以濟蹇哉？
