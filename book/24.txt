<br><strong><span style="font-size: x-large;">䷗</span></strong>〈震下坤上〉
復取一陽復生之義，當剝之盡而為坤，陽氣已生於下。至此一陽之體成而來復，乃天運循環，理當如此，非人力所能為也，故卦辭專以氣數言。《彖傳》釋復之「亨」曰「剛反」，以自剝一陽窮上反下而為復也。釋「利有攸往」曰「剛長」，以自復一剛自下進上而為臨泰，以至於乾也。然以陰陽反復之道計之，其消而息，往而反者，乃天行之必然。動而以順行，亦惟法此而已矣，豈有岐哉？六爻專以人事言，雖其間功有淺深，德有厚薄，較然不同，然皆於復之義有合焉。獨至上六，則私欲錮蔽，善端滅息，為迷而不復。聖人極言災眚以示戒，深著迷復之不可也。合氣數人事觀之，可見動靜者天道之復也，善惡者人道之復也。在天運有其自然，在人事宜盡其所當然。必須不遠復與休復方吉，敦復方无悔，獨復亦可以免凶咎。若頻復則雖厲而亦可以无咎。至迷復則凶所必然，而災眚之來，莫可究極矣。此皆人事所致，君子不可不於善端萌動之初，而存理遏欲，以全剛反之復也。
<strong>復，亨，出入无疾，朋來无咎。反復其道，七日來復。利有攸往。</strong>
此卦震下坤上，是陽氣窮於上而復生於下。一陽來復，其幾甚微，故名為復。卦辭言復則必亨，乃君子之常道，而天運之必然也。无疾，無有害之也。朋，謂羣陽。七日，謂自姤至復，凡歷七爻也。
文王繫復彖辭曰：卦體君子既往而復來，卦德震動而坤順，既有可為之時，而又有可為之才，宜其亨也。雖君子之處勢甚微，而氣機昌遂。其一出一入，寬然無復有沮害之者。以至朋類相孚，翩然而來，亦會其時之可亨而無摧抑之咎。亨在己，既信其有獨復之機；亨在人，又驗其有浸長之勢。此豈人力之所能為哉？進稽陰陽反復之道，自姤一陰始生，歷二陰之遯，三陰之否，四陰之觀，五陰之剝，純陰之坤，以至一陽之復，凡更七爻，為期七日。天運循環，無往不復，則剛德方長自此，進而為二陽之臨，三陽之泰，四陽之大壯，五陽之夬，以至純陽之乾。理勢有必然者，又何道之不可行而功之不可建哉！利有攸往，復之所為必亨也。
按：臨言八月有凶，不言日而言月，惡陰之浸長而遲之也。復言七日來復，不言月而言日，喜陽之方來而速之也。然有天道之復焉，有人道之復焉。天道之復，乃氣運之自然；人道之復，皆行事之所致。夫使氣運將復，而行事無自復之道，則其復必不固。所以古之聖王，當天命既屬，而修德益謹，行善益力。自此羣剛相繼，同德協心，往無不利，大勳畢集，庶幾來復之權在我而不在造化矣。
<strong>《彖》曰：復亨，剛反。動而以順行，是以出入无疾，朋來无咎，反復其道，七日來復，天行也。利有攸往，剛長也。復其見天地之心乎。</strong>
此《彖傳》，是釋復彖辭，詳言復道之亨，而因以發明天地生物之心也。剛反，一陽復生也。天行，天之運也。剛長，既生而漸長也。
孔子釋復彖辭曰：復何以亨？卦體剛復生於下，如往而復反，是賢人君子久遭凋落之後而復遘登庸之日，將見一賢初進，而羣才來附也，何亨如之！然君子於此，上凛乎天命之靡常，而下慮夫人情之難合，故不敢以久鬱乍伸，逞其銳進之氣。惟不輕於動也，而順以行之，則出入皆自復之道，而朋類之來，亦附我之順動以牽復矣。是以己得无疾，而人亦得无咎。卦辭謂「反復其道，七日來復」者，天行以七日為期，復之速也。君子以順動之道，密審於天行之數，而知天行無消而不息之理。君子之順動，亦有轉亂而為治之才，則善於順動，乃所以善承天行也。「利有攸往」者，一陽既生於下，其勢自不容禦，必至駸駸盛長，吾道大行，而無往不利矣！夫觀復於世道，固足以見陽德之亨，而觀復於造化，其不有以見天地之心乎！蓋天地無心，生生不息，乃其心也。純坤之時，生意滅息，天地生物之心幾於蔽塞矣。迨夫一陽既動，則無中含有，而乾元資始者，於此露其機。貞下起元，而坤元資生者，於此呈其朕。生物之心，雖非至此而始有，實乃至此而始見。雖在積陰之下，而昭然發露者，孰得而掩之哉！
按：陰陽之理，以天行為開復之數，而復之君子，以順行為保復之機。故必出入无疾而後朋來无咎，朋來无咎而後利有攸往。苟徒冀天行有常，而不以順行，將終於滅息而已。則所為盡修，能以符氣化，非君子之責而誰乎。
<strong>《象》曰：雷在地中，復，先王以至日閉關，商旅不行，后不省方。</strong>
此《象傳》，是言先王體復之義，而制為安靜之法，以養微陽也。至日，冬至之日也。省方，省視四方也。
孔子釋復象曰：雷在地中，靜極而動，復之象也。一陽初生於下，其氣甚微，當靜以俟之，不可擾也。先王順承天道，冬至之日，舉凡政事云為之間，可以休養微陽者，靡不垂為令典，以著裁成之用。故關所以掌道路也而閉之，商旅出諸塗也而不行，使之外不得入而無有害之者矣。古者歲十一月朔巡守，而后於是日則不省方，使之内不得出而無有泄之者矣。蓋天地生物之心主于動，而先王參贊之功主于靜。合以成之，而所以保䕶微陽者固已至也。
按：微陽之氣，天地之根，而萬物之母也。氣方息而遂洩之，故夏有愆陽，冬有伏陰。精未聚而先發之，故人多夭扎，物多疵癘。此復之所以貴安靜也。夫寂者感之君，翕者闢之本。冬藏為一歲之復，夜息為一日之復，喜怒哀樂未發為須臾之復。誠能奉若天道，深潛完密，主靜以立其極，用之于國則寧謐而不勞，用之于躬則冲和而不竭。壽身壽世之道，孰有外焉者乎。
【今注】
<strong>夭札</strong>：因為瘟疫，人民不得天年而早死。《左傳》昭公四年：「癘疾不降，民不夭札。」孔穎達：「鄭玄云：夭札，疫癘也。謂遭疫癘而夭死也。」
<strong>疵癘：</strong>疾病及瘟疫。《莊子．逍遙遊》：「其神凝，使物不疵癘，而年穀熟。」
<strong>初九，不遠復，无祗悔，元吉。</strong>
<strong>《象》曰：不遠之復，以修身也。</strong>
此一爻是言復之貴早，以克全繼善之體也。祗，抵也。
周公繫復初爻曰：初為卦之一陽，復之主也。又居動體，而在事初，未涉物感，則動而即覺，覺而即復，復之最先者也，是不遠而復也。夫人惟過失顯形，然後思復，未免困心衡慮而有悔。初當意念方萌，即自省悟而改圖，亦何至於悔乎？復至此則心體粹然，不為人欲所累，而適還其天理之本初，大善而吉之道也。
孔子釋初象曰：凡人之妄，皆從心起。心過不改，則形於外，而為身過矣。善用力者，即一念之悟而速反之，省察克治圖之於早。内既直而外自正，此不遠之復，所以為修身之要也。
按：《春秋》公孫敖如京師，不至而復。公如晉，至河乃復，皆以不極其往為復。復善貴早，故易以不極其往者言之。善失之遠而復，必至有悔。惟失之未遠而復，所以不祗于悔。然非初之剛，隨時審察而勇於自治者不能。所謂有不善未嘗不知，知之未嘗復行，方為不遠之復而元吉者乎。
<strong>六二，休復，吉。</strong>
<strong>《象》曰：休復之吉，以下仁也。</strong>
此一爻是言二能下比於初，以成復道之美也。休，美也。仁，謂初九。
周公繫復二爻曰：二居震體之中，其心易動，動即離於善矣。幸二柔順，則能從人。中正，則能擇善。上無係應，而下近初九之賢，自能以友輔仁，資其切磋之力，優游不迫，日進於善而不知復之休美者也。烏得不吉哉！
孔子釋二象曰：復之休美而吉者，二去初未遠，上無私應，而又深信初為克復之仁人，故能降心抑志，從初而復，則其吉也宜矣。
按：天地生物之心曰元。人得天地生物之心以為心，曰仁。為仁固由己而不由人，然亦有己未能復禮而資人以輔仁者。初不遠之復，自修之意多；二休美之復，資人之益多。及其成功，一也。夫布衣窮處之士，猶須親師取友，輔成其德。若君天下者，而得仁人之助，將盡一世之大，皆可使反剝而為復焉。又豈獨一身之克復己哉。
<strong>六三，頻復，厲，无咎。</strong>
<strong>《象》曰：頻復之厲，義无咎也。</strong>
此一爻是戒三頻失之危，而又予以復善之義也。頻，屢也。
周公繫復三爻曰：三以陰柔不中正，又處動極，是其天資蒙昧，秉性躁妄。其於天理人欲之界，見之不真，守之不固，為頻復之厲。然三之厲也在於頻，而三之幸也亦在於頻。頻而失亦頻而復，與迷於復者又相遠矣。倘自省其失，而終復之，又何咎焉？
孔子釋三象曰：過而不改，咎乃歸焉。六三頻復，則屢失屢改，固非遂非而文過，亦非畏難而苟安。雖其心不能免乎危厲，而於義也又何咎哉？先儒謂：「頻失為危，頻復非危。」聖人危其頻失，故曰「厲」以警之。開其頻復，故曰「无咎」以勸之。夫頻失頻復，固為善補過，倘失多而偶不復，咎將何如乎？孔子稱顔子不遠復，又云得一善則拳拳服膺而弗失之。惟其弗失，方謂之能復。則勸之者，正所以警之而已矣。
<strong>六四，中行獨復。</strong>
<strong>《象》曰：中行獨復，以從道也。</strong>
此一爻是言四不為羣陰所溺，而獨能從初以復乎善也。中行，四陰之中也。道，謂初九。
周公繫復四爻曰：四居羣陰之中，而下應初之陽剛。其志趣高潔，拔乎流俗，與眾同行而不與眾俱靡，是中行而獨復者也。當此之時，陽氣甚微，而四以陰居柔，其才力不足以有為，然其心獨能依附於仁人君子，以復於善，真所謂特立獨行之士也。又奚必較計功利為哉？
孔子釋四象曰：中行獨復者，四以初抱道在下，而去其類以從之，是見道之在初，而不見其類也。故其下而從也，非從初也，乃所以從道也。宜見之明而決之勇耳。
按：四之抗志違眾，獨得其本心，如陳良楚產而學周孔，夷之墨者而見孟子。以至舍生取義，棄邪從正。一念獨惺，萬夫莫撓。理所宜然，吉凶弗計。非豪傑之士，其能克自振拔如此耶？
<strong>六五，敦復，无悔。</strong>
<strong>《象》曰：敦復无悔，中以自考也。</strong>
此一爻是言六五復善之已純，自無私欲之累也。敦，厚也。考，成也。
周公繫復五爻曰：六五以中順之德而居尊位，是其資淳質美，孜孜焉以復善為心，而無一毫浮薄之念得入其中。故其操之也密，毋始勤而終怠；守之也固，毋久毖而暫荒。能敦厚於復也。初雖修身於下，僅可无至於悔而已。若五則私意淨盡，天理流行，而來復者皆天地之心，又何悔之有乎！
孔子釋五象曰：五之敦復无悔者，蓋人受中以生，原無虧缺。五之功深理熟，以我之所固有者，我自成之。渾然一中之初體，天地全而賦之，我自全而凝之矣。此復之所以獨美歟！大抵既名為復，未有不由工夫而得者。敦復无悔，所謂反之之聖也。六五居至尊之位，縱使天資高妙，見道甚蚤，勵精圖治，立志甚堅，而聲色逸樂交攻於内，便辟讒佞環伺於外，非心易縱而難制也，善事易格而難行也。有道仁人之輔導於下者，易隔而難親也。苟非朝考夕糾，省察存養，則見於己有銖兩之偏，施於事有尋丈之失，豈得云无悔哉？成湯制心制事，而後可建中於民；武王敬勝義勝，而後能作稽中德。有合於此爻之義矣。
【今注】
<strong>毖</strong>：謹慎，引申亦有辛勞、辛勤之義。《說文》：「慎也，从比必聲。《周書》曰：無毖于卹。」《爾雅‧釋詁》：「毖，愼也。」
<strong>上六，迷復，凶，有災眚。用行師，終有大敗。以其國君，凶，至于十年不克征。</strong>
<strong>《象》曰：迷復之凶，反君道也。</strong>
此一爻是言，上六迷復已極，天人交困，而無一事可為也。災，天災。眚，己過。十年，數之終也。
周公繫復上爻曰：上以陰柔居復之終，既無復善之德，又遠仁賢之助，蔽錮已深，善端滅絶，迷而不復，其凶可知。夫災自外來，眚由己作。天之所厭，己則招之。迷復如此，無施而可。以是行師，必終有大敗。不惟禍萃其身，而且及其國君。雖至十年之久，終于不克征以雪其恥也，豈不可畏哉。
孔子釋上象曰：迷復之凶者，謂復則合道。既迷于復，則與道相反也。雖君行之，猶為反君之道，況其下者乎？甚矣！迷復之凶也。
按：卦之六爻，初之不遠復，賢而希聖者也。五之敦復，聖而希天者也。二之下仁，其親賢取友以成其德者乎。四之獨復，其棄邪從正而不牽于流俗者乎。三之頻復，其猶日月之一至焉者乎。皆合于復之義者也。惟上之迷復，怙終不悛，害于身，凶于國，有不可勝言者。故聖人于三猶曰无咎，而上則曰災眚，曰大敗。其重改過而惡怙終者，何切也。
日講易經解義卷六
