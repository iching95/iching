〈離下坎上〉
既濟，水火相交，各當其用，天下萬事已濟之時也。而卦爻之辭，皆有警戒之意，正以安不忘危，乃持盈經久之至計。蓋既濟雖非有患之時，而患每生於既濟之後也。初之曳輪濡尾，則可保无咎。二五雖相應，而不能下交以取益，則盛極而衰之漸矣。三陽剛而有動眾之慮，四居柔以遠患為亟。至上六懷亢滿之志，有入險之勢，載胥及溺，既濟可常保乎？蓋天下之理，時過則衰，日盈則昃，月盈則虧。牙孽萌生，多伏於豐亨豫大之會。故天地交而為泰，而有无平不陂之占。水火交而為既濟，而有初吉終亂之戒。聖人之垂訓切矣。
<strong>既濟，亨小，利貞。初吉終亂。</strong>
此卦離下坎上，水火相交，各得其用。六爻之位，各得其正，故名既濟。卦辭言保濟之道，當慎終如始，而固守其貞也。
文王繫既濟彖辭曰：既濟以治定功成為義。當斯時也，君明臣良，同心協力，處置咸宜，而事無不濟矣。但時當既濟，則盛極將衰，雖處承平之會，常有不測之虞。其為亨已小，豈不可畏？保濟者，正宜存心戒懼，祗畏以敬天，省惕以勤民，固守其貞，方為利耳。所以然者，當濟之初，多以謹畏而得吉。及濟之終，多以慢易而致亂。始憂勤而終逸樂，人情類然。此保吉弭亂之所以必利於貞乎！
按：水火交而為既濟，猶之天地交而成泰也。泰極則否，既濟之反為未濟。蓋一治一亂，天運之常，而所以制其治亂者，實由人事也。三代以後，貞觀之治，號稱極盛。然魏徵之告太宗，莫切於十思十漸，不以内外治安為喜，而以居安思危為戒。其於治亂危微之機，慮其不克終者，籌之熟矣。圖治者，所當三致意焉。
<strong>《彖》曰：既濟，亨，小者亨也。利貞，剛柔正而位當也。初吉，柔得中也。終止則亂，其道窮也。</strong>
此《彖傳》，是釋既濟彖辭，勉守正而戒止心，所以通濟道之窮也。濟下疑脫小字。剛正，謂初三五。柔正，謂二四上。初吉，指六二。
孔子釋既濟彖辭曰：時當既濟，治定功成，豐亨之盛已過，而衰微之兆將開，其所為亨亦僅得其小者耳。然非守之以貞，雖小亨，豈易保乎？故辭言利貞者，卦之六爻，初三五以陽居陽，是剛得其正，而當乎剛之位。二四上以陰居陰，是柔得其正，而當乎柔之位。剛柔正而當本位，則剛能勵精以圖治，而不好大以生事；柔能持重以固守，而不因循以滋弊。保濟之所貴乎貞也如此。其初之得吉，以六二當濟之初，柔順得中，柔則敬慎而不渝，中則善用其柔而不過，有謹畏之小心，無廢弛之失事。濟道方興而得吉宜矣。至終之所以亂者，非終自為亂也。當既濟之終，人皆有苟且安止之心，則始之憂勤漸衰，終之怠荒日起，將百度俱廢，莫可支持，亂之所由生也。使人無止心，亂安從生？此濟道之窮，人所自取，可不以利貞為兢兢乎！
按：既濟之時，剛柔各正其位，極治之象也。然濟之初吉，不取剛正而取柔中，何也？柔中則持盈戒滿，任人守法，不事躁妄更張，而又非因循而止，故事治功成，自可久而不亂。若止則過柔而非中，一切不為，有良法而不能守，有正人而不知用。道窮則亂，所當深戒矣。
<strong>《象》曰：水在火上，既濟，君子以思患而豫防之。</strong>
此《象傳》，見防患不可不豫，君子所以善體濟也。
孔子釋既濟象曰：此卦坎水居離火之上，水能潤下，火能炎上，相交而各得其用，既濟之象也，君子體之以保濟。時方未有患也，常恐患生於所忽，每隱而不及覺，故貴用思，思以善其終也。又恐患生於所伏，一發而不及持，故貴用防，防以謹其始也。徹始徹終，反復紬繹，既慮其患於未形，又嚴其備於未至，則雖患至而有弭患之道，濟可長保而無虞矣。從來國家之患，常由於已治已安，《書》曰：「儆戒無虞，罔失法度。」《記》曰：「禁於未發之謂豫。」古帝王制治保邦，未有不深思遠慮，防患於未然。如成湯之危懼，大禹之克勤是也。叔世之君，每恃其富盛而不謹於幾微，遂馴致於禍亂而不可救。如唐之明皇，宋之徽宗是也。孰得孰失，有國者可不為殷鑒乎！
<strong>初九，曳其輪，濡其尾，无咎。</strong>
<strong>《象》曰：曳其輪，義无咎也。</strong>
此一爻見能敬慎於始，處於不敗之地也。曳輪濡尾，皆在下不前之象。
周公繫既濟初爻曰：初九當既濟之初，剛而得正。剛則有圖濟之才，正則又慎重周詳，不敢輕為躁進。其任事也重，若輿之將進，而自曳其輪，不輕進也；其慮患也深，若狐之將涉，而先濡其尾，不輕涉也。當濟之初而謹戒如此，則防患豫圖，釁隙不生，豈有終亂之咎乎。
孔子釋初象曰：車以輪而行，能自曳之則不亟行矣。今初之任事，長慮却顧，不急於求進，其慎重如此。以義度之，必不至於顛車覆轍，所謂无咎也固宜矣。此可見天下事，莫不成於持重，敗於輕躁。當濟之初，無大險難，其患尚淺，防之猶不可不慎，況處遺大投艱之日乎。古來英材濟事，必以臨深履薄，戰兢小心為本。才如武侯，克任大事，其所自明之語，不過謹慎而已。其不敢輕於求濟，乃能有濟也。此初之所以无咎歟！
<strong>六二，婦喪其茀，勿逐，七日得。</strong>
<strong>《象》曰：七日得，以中道也。</strong>
此一爻見守中以待時，方成保濟之功也。茀，婦車之蔽。七日得，是陰陽之數窮於六，七則變而可通也。
周公繫既濟二爻曰：二以中正上應九五之君，同德相濟，宜得君行道矣。但五當濟之將終，未免苟止之心生，任賢之意怠。臣不得君無以行道，猶婦喪其茀而失其所行之具也。然為二計者，中正之道，豈容終廢？惟待時而動，不汲汲於求行，久當見用，不猶喪茀者勿逐而七日得乎！蓋揆之理數，終將得君以行道也。
孔子釋二象曰：二之能勿逐而自得，豈無故哉？以其得中道，則濟時之任有舍二不能者。數窮理極，久而必合，所以七日得也，又何事於逐而後能得乎！從來濟世之君子，懷才抱德，不先時而動，不後時而廢，以進退從違之機，在我而不在人也。故畎畝樂道而任天下之重，巖野旁求而成濟川之功。下固可以無求於上，上且不得不有求於下。此主持濟運者，尤當下賢禮士，用正人以行良法，庶可保吉而不至於終亂矣。
<strong>九三，高宗伐鬼方，三年克之。小人勿用。</strong>
<strong>《象》曰：三年克之，憊也。</strong>
此一爻言，兵不可輕動，當以擇人為要也。鬼方，北方幽遠小國。憊，困也。
周公繫既濟三爻曰：三以剛居剛，當濟之時，與上為應，内治將終，而或勤於遠畧，以誅罰不庭14。然險陷在前，難以驟克，有高宗伐鬼方至三年方克之象。夫以高宗之賢主，伐鬼方之小國，勞民動眾，遲之又久，其用兵之難如此。若任用小人，輕啓兵端，志在逞威挾忿，殘民肆欲，其患可勝言乎？故小人必在所勿用也。
孔子釋三象曰：伐必三年後克者，則師老財匱，亦已憊甚也。兵可輕舉乎？
按：時當既濟之後，承平日久，啓多事之端於無事之日，舍内治而召外釁，皆小人為之也。隋末之經畧西域，始於裴矩；前宋之謀破遼，本於安石。小人開邊釀亂，貽害國家，此其較著者矣。故曰：戎寇之禍遠，小人之禍近。聖人於用兵之時，每戒以小人勿用。其在師之上六，與既濟之九三，具有深意。所以為萬世訓，豈偶然哉。
【今注】
<strong>不庭</strong>：《左傳》隱公十年：「以王命討不庭。」杜預注：「下之事上皆成禮於庭中。」不庭即不來朝覲見於王庭，即有背叛謀反之意者。不庭或作不亭，亭為安定，不亭即不安定。庭也有正直之義，《爾雅．釋詁》：「直也。」
<strong>六四，繻有衣袽，終日戒。</strong>
<strong>《象》曰：終日戒，有所疑也。</strong>
此一爻言，有備患之具，尤當存備患之心也。繻當作濡，舟漏也。袽，敝衣，所以塞舟之罅漏。
周公繫既濟四爻曰：六四柔而得正，當濟之時，小心畏懼，過於敬慎，不恃其久安無事，凡所以拯災弭亂之術，無不豫備，而其心猶不敢自安也。每患變生於意外，禍發於不虞。防之又防，如乘舟者慮或罅漏濡濕，而豫備衣袽，似可無患矣。猶恐漏至俄頃而不及覺，終日戒懼，罔敢稍懈。蓋處過中之會，恐生苟止之心，慎之至也。
孔子釋四象曰：四之終日戒者，豈漫為無益之憂哉？其心誠有所疑畏，常恐一息不謹，禍患旋生。雖謀出萬全，不敢自信。此戒心之無已，而深於保濟者也。
按：既濟之世，不有外患，即有内憂。二者皆所當慎防也。然内憂之所伏，每起於外患之既除。若外無蠻方敵國之患，而内有失人敗度之憂，則天下之罅漏，莫大於是矣。在昔晉平吳亂，而晉自亂；隋取亡陳，而隋自亡。惟侈然恣肆，苟止偷安，不為終日計也，是安得不豫備而切戒之，如四之拳拳不已者乎。
<strong>九五，東隣殺牛，不如西隣之禴祭，實受其福。</strong>
<strong>《象》曰：東隣殺牛，不如西隣之時也。實受其福，吉大來也。</strong>
此一爻言，處濟者以實不以文，方可得時而保吉也。東隣，陽也，指五。西隣，陰也，指二。殺牛，是盛祭。禴，是薄祭。
周公繫既濟五爻曰：九五以陽剛中正為濟之主，但濟道將終。若有一滿假之心，未免驕侈易萌，文治有餘而實意不足。不如二當初吉，恪守中正之德，文不足而實有餘，足以致濟而輔五之治。象如東隣殺牛，其祭雖盛，反不如西隣禴祭之薄，而能實受其福也。
孔子釋五象曰：東隣之盛，不如西隣之薄者，以其時不同也。二當初吉之時，不務虛文，能乘時圖濟，有真實受福之具，所以昇平之福方來而未艾也。若五當終亂之時，過於侈盛，安可不防維收斂，以保其吉乎？
按：人主當既濟之時，坐享盛業，惟誠敬之心為祈天永命之本。若此心一衰，徒事誇張，則治功不進，而倦且止矣，非所以格天心而膺多福也。聖人諄諄垂訓，以明濟之時，宜畏不宜肆。猶祭之時，在誠不在物。主濟者明於此義，可以得時而長保濟矣。
<strong>上六，濡其首，厲。</strong>
<strong>《象》曰：濡其首厲，何可久也？</strong>
此一爻言不能防患以濟險，為終亂者致儆也。濡首，謂首尾俱溺。
周公繫既濟上爻曰：上六居險體之上，當既濟之極，乃以陰柔處之，惟務為因循，玩愒偷安，委靡不振，至於末流，將險愈深而亂愈不可治。象猶狐之涉水而濡其首，則身已沈溺，其何能濟？此正道窮之日，危可知也。
孔子釋上象曰：上之濡首而厲者，蓋自恃為濟，怠心日勝，不能思患豫防。一旦患至，而無其備，莫可如何。惟有淪胥及溺而已，豈能久乎！
按：既濟六爻，由離明而入坎險。内三爻言已濟之事，外三爻言由既濟而開未濟之漸。可見保濟之道，當安不忘危，治益求治，乃為長治久安之道也。至上六，所謂終止則亂，天時人事危微絶續之關，聖人於此不言凶而言厲，正救時之深意。欲人於不可久之中，求可久之道也。如輪臺之悔過，興元之罪己，君子猶有取焉。然亂至而圖，不若未亂而防，尤為制治保邦之要道。而處既濟之日者，亦可有終無亂矣。
【今注】
<strong>愒</strong>：有二義。一音慨，貪玩，荒廢。《爾雅．釋言》：「愒，貪也。」《左傳．昭公元年》：「翫歲而愒日。」杜預注：「翫、愒，皆貪也。」二音憩，休息，休憩。 《說文》：「息也。」段注：「此休息之息。」「凡訓休息者，引申之義也。《釋詁》及〈甘棠〉傳皆曰：『憩，息也。』憩者愒之俗體。」
<strong>輪臺之悔過</strong>：指漢武帝的《輪台詔》，傳統史學家以此為漢武帝的罪己之詔。
<strong>興元之罪己</strong>：唐德宗的《罪己詔》。

