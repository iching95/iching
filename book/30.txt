
<strong><span style="font-size: x-large;">䷝</span></strong>〈離下離上〉
離，麗也，以其一陰附麗於二陽也。又明也，以其中虛則明也。離為火，以火體本虛，麗於物而始明也。《彖傳》釋卦辭，惟在正以出之，而順以成之，故成炳照萬物之功。六爻之中，惟九三盛極將衰，有不能知止之戒。六二則言臣道之能將順也，上九則言君威之能丕振也。初爻持之以敬則無咎，四爻迫之以剛則終凶。所為敬勝者吉，而太剛者折也。至於五爻，能以憂危之心收大權而保天祿，此堯舜所以勤吁咈，而湯武所以勗銘誥歟！
按：文王序上經，始之以乾坤，而終之以坎離者，以坎得乾之中畫，離得坤之中畫。故坎離者，天地之心也。坎藏天之陽，著明為月；離麗地之陰，含明為日。坎水主北方而司寒，離火主南方而司暑。月則司夜，日則司晝。自太極既判，兩儀化育以後，凡水火日月之用，寒暑晝夜之運，莫非二卦之所包藴。帝王體之，以治天下，則裁成輔相之道以立；聖賢體之，以治一身，則動靜通復之理以明。洵乎！易道之微，為能範圍天地而不過矣！
【今注】
<strong>吁咈</strong>：語出《尚書．堯典》，當時洪水氾濫，帝堯諮詢四岳之官，誰可治水？眾人皆推薦鯀，帝堯回答說：「吁！咈哉！方命圮族。」吁為驚嘆語，咈者違也，為否定語。堯先是驚嘆一聲，接著給予否定，並評價鯀「方命圮族」，是個違背上命而敗壞族類的人。但四岳之官還是勸服了帝堯，分派鯀去治水。因此後世以「吁咈」比喻君臣之議事。
<strong>湯武所以勗銘誥</strong>：湯，商湯。武，周武王。勗，同勖，勉勵也。銘，記也，用以表述功業，使名著後世。誥，以言告人，特別指的是上對下。商湯著有《帝誥》、《仲虺之誥》、《湯誥》。
<strong>洵</strong>：信也，實也。《詩‧邶風‧擊鼓》：「于嗟洵兮，不我信兮。」《詩·鄭風‧叔于田》：「洵美且仁。」「洵美且好。」「洵美且武。」
<strong>離，利貞，亨。畜牝牛吉。</strong>
此卦上下皆離，陰麗於陽，附麗之義，故名為離。卦辭言，附麗乎人之道，既貴於正，而又必出之以順也。牛，順物。牝牛，順之至者也。
文王繫離彖辭曰：凡人莫不有所附麗。未附麗之先，交不可妄投；既附麗之後，情不可乖隔。故遇合之始，必出之以至正而利於貞焉。則道德可以相贊，功業可以相資，何亨如之？然正者易於相忤，又必謙卑以自牧，柔遜以相先，而處其至順，如畜牝牛然，庶幾在己無違，在人無拂，而得吉矣。此可見，貞而能順，則貞不失之激；順而能貞，則順不流於諂。此附麗之善道也。
按：離之為卦，一陰麗乎二陽。陽者君道，陰者臣道，故多主臣麗君而言。然臣可以上麗乎君，君亦可下麗乎臣。為君者黜邪佞，登忠良，慎之於始矣。而既得賢臣，則卑躬以隆其體，虛懷以盡其情，又極延攬之誠焉。此君之善乎麗臣也。為臣者進以禮，退以義，謹之於初矣。而既事聖主，則將順以昭其美，委曲以殫其忱，又極納牖之道焉。此臣之善乎麗君也。三代以下，人主巍巍於上，百僚唯唯於下，君側多狎昵之人，盈廷工諛媚之習，知此者鮮矣。欲求合夫麗之義，必交盡其正且順而可哉。
<strong>《彖》曰：離，麗也。日月麗乎天，百穀草木麗乎土，重明以麗乎正，乃化成天下。柔麗乎中正，故亨，是以畜牝牛吉也。</strong>
此《彖傳》，是釋離彖辭，以明天地君臣，各得其所麗之道也。重明，主人君言，明而又明，明之不息也。正者，明得其正，不為苛察。柔麗乎中正，指六二言。
孔子釋離彖辭曰：卦名離者，附麗之義也。推之人物，莫不各有所麗，故日月麗乎天，是物之成象者，有以麗而明也。百穀草木麗乎土，是物之成形者，有以麗而生也。大君者，位天地之中，而為天下之主，豈無所麗乎？將見人君，智周萬物，而行所無事，推見至隱，而不尚苛察，是重明以麗乎正也。由是一明無不明，一正無不正，百度惟貞，庶績咸熙，乃化成於天下矣。是君之出治，有以麗而成也。三才之各有所麗如此，此離之名所由取也。辭曰「利貞亨，畜牝牛吉」者，蓋人君以重明之德，作之於上，人臣當以忠順之德，附之於下。卦之六二，柔麗乎中正，則是人臣麗重明之君也。不驕不亢，有恭敬之美，而又裁之以中，行之以正，不流卑諂之私。惟中正也，則有貞之義矣，故亨。惟柔也，則有畜牝牛之義矣，故吉。蓋惟君之重明，而後可以配天地；惟臣之柔正，而後能佐人君。此上下之相與有成也歟。
按：《程傳》以重明麗正，柔麗中正，皆兼君臣言。竊謂：重明即大人之繼明，豈有臣之明而敢與君之明亢者？且二五雖皆柔中，而五所居未正，二正而且中，則柔麗中正似專指黃離之臣為得也。蓋人君一日萬幾，非重明不足以辨忠佞，非居正不足以式臣民，故專屬之君。人臣仰事一人，非柔則失之專，而必至分君之明，非中正則失之諂，而不足以承君之明，故專屬之臣。如是則明良會合，心志一而功業成矣。
【今注】
<strong>庶績咸熙</strong>：《書經．堯典》：「允釐百工，庶績咸熙。」
<strong>《象》曰：明兩作，離，大人以繼明照于四方。</strong>
此《象傳》，是言大人自純其明德之功，而光被乎世也。作，起也。繼明，以明相續也。
孔子釋離象曰：上下皆離，明而重兩，相繼而起，重離之象也。大人法離明相繼之義，以緝熙厥德，則本體有純一之休，以覃敷厥世，則四方無闇汶之氣。在大人，止自繼其明耳。而文明之化，所以照於四方者，已具足於大人明量中矣。離明之學，非大人孰能與於斯！
按：易卦《大象》或稱「君子」，或稱「先王」，或稱「后」，惟離稱「大人」，蓋明明德者，大人之學也。繼明即明明德之義，此千古聖學相傳之大原也。然離之所以繼明者，由乾再索於坤而得其中畫：六二敬以直内，義以方外，則體用無不明矣；六五黃中通理，正位居體，則表裏無不明矣。明兼體用，徹表裏，則己之德明，而即可明明德於天下。光輝所發，無遠不届，其照四方也宜哉。
【今注】
<strong>緝熙厥德</strong>：光明其德，光耀其德。《詩經．大雅．文王》：「穆穆文王，於緝熙敬止。」毛注：「緝熙，光明也。」
<strong>覃敷厥世</strong>：廣布於世。覃，音勤，延、及、廣布。《詩·周南‧葛覃》：「葛之覃兮。」敷，布也。
<strong>闇汶之氣</strong>：陰暗、不光明的氣息。
<strong>初九，履錯然，敬之无咎。</strong>
<strong>《象》曰：履錯之敬，以辟咎也。</strong>
此一爻是言，人之不可易於處事，而當敬以持之也。履，在下之象。錯然，紛錯之貌。
周公繫離初爻曰：初以剛在下而處離體，剛德好動則果於任事，離性炎上則喜於麗人，是其急於所履而不顧事機之紛錯者也。故有履錯然之象。夫初在下而跡已動，動則失在下之宜而有咎也。然其剛明之才，若知其義而敬慎之，則心有主而動不妄，履錯之咎何自而至矣？
孔子釋初象曰：履錯然，欲動而必以敬者，蓋以初居離始，所履之善惡邪正，紛錯交進，莫知適從，敬則可以慎其所履而避咎耳。苟其敬之，雖履錯然，庸何咎乎？蓋天下是非得失，本屬一定之理。然有平時見之甚明而臨事忽迷謬者，此非不明之咎，蓋明而不敬之咎也。聖人於未明者教之以明，於已明者教之以敬。假使致知明善以後，不加以謹幾慎獨之功，則高明者之失足，與卑暗者之妄行，何異乎？敬之一言，通於六位，而特舉初以概之，所謂必敬其初而後能敬其終也。
<strong>六二，黃離，元吉。</strong>
<strong>《象》曰：黃離元吉，得中道也。</strong>
此一爻是言，人臣能以中正之道，而上麗乎其君也。黃，中色，文之美也。黃離，美之盛也。
周公繫離二爻曰：二以文明中正之德，而上麗於文明中順之君，是人臣之麗君也。將順而濟以匡救，渾厚而出以精明，所稱臣道之最中者矣，故為黃離之象。當是時，祗見其居中而運，絶無功烈之可見，而繼明之主德自昭，化成之美俗自洽。君都臣俞而四海從欲嚮風，大善而吉之道也。
孔子釋二象曰：所謂黃離元吉者，蓋黃中色也，二居中而麗五，是其所以事君者皆得中道而無過不及之差者也。惟其為道也，能合乎中道，故其為離也，有取於黃離而元吉之效，誠非倖致矣。
按：六二之離，則其明也。黃，則其文也。文明由中道而發，則其明非一偏之見，其文皆至德之光。所謂美在其中，而暢四肢，發事業者也。重明之主，將以明照四方，化成天下。必有文明中正之臣，為之宣布於下，非如六二者，疇克勝其任乎？
【今注】
<strong>君都臣俞</strong>：都，歎美之辭。俞，深表贊同之辭。《尚書‧益稷》：「禹曰：『都。帝，慎乃在位。』帝曰：『俞。』」禹說：「讚啦！帝舜。謹慎才可在位。」帝舜說：「我也給你一個讚。」後世以「都俞」形容君臣議事而能彼此認同。
<strong>九三，日昃之離，不鼓缶而歌，則大耋之嗟凶。</strong>
<strong>《象》曰：日昃之離，何可久也。</strong>
此一爻是言，人當安常以貞遇，而戒徒憂者之無益也。缶，常用之器。
周公繫離三爻曰：以理言之，盛必有衰；以數言之，生必有死。此人之大常也。三居下體之終，是前明將盡，盛極將衰之候，故為日昃之離。當此時也，智力既無足恃，時會亦難强爭。倘不安氣數之常以自適，而戚戚於危亡之憂，以為旦夕莫保之計，如不鼓缶而歌，則徒大耋之嗟然，竟何益哉？祗速之斃耳，凶之道也。
孔子釋三象曰：離未至昃，猶或可久；既昃矣，則盛極將衰，何可久也？明者知其然，安常處順，又豈足以為凶乎？
按：《傳》曰：「有德則樂，樂則能久。」孔子發憤忘食，樂以忘憂，不知老之將至。衞武公年九十五，猶使人日箴戒於側，作詩自勵，云：「借曰未知，亦聿既耄。」聖賢以及時聞道為樂，以永不聞道為憂，豈有教人以時數將盡，以樂消日之理乎？此爻之旨，亦言人之道德功業，返諸己者無憾，然後可居易以聽其自然，所謂脩身以俟之耳。非一無所用心，而徒委諸氣數之謂也。
【今注】
<strong>有德則樂，樂則能久</strong>：語出《左傳‧襄公二十四年》。范宣子為政，向其他諸侯國收取「重幣」，也就是很高的納貢，鄭國深為所苦，子產書信勸說范宣子應以修德為基，令名為輿。最後成功讓范宣子改為「輕幣」。
<strong>孔子發憤忘食</strong>：《論語‧述而篇》記載，葉公問子路說，孔子是怎樣的人？子路答不出來。孔子知道了，就跟子路說：「你怎不說，孔丘這個人呀，發憤忘食，樂以忘憂，不知老之將至。」
<strong>衛武公</strong>：《國語‧楚語上》〈左史倚相儆申公子亹〉：「昔衛武公年數九十有五矣，猶箴儆於國。」衛武公年九十五時，還要求全衛國人，不要停止對他的規諫。
<strong>借曰未知，亦聿既耄</strong>：假設說你很無知嗎，怎麼還知道我老邁而糊塗了。語出《詩經‧蕩之什‧抑》，依《詩序》，該詩為衛武公所作，用以諷刺周厲王，同時也用以自我警惕。
<strong>九四，突如其來如，焚如，死如，棄如。</strong>
<strong>《象》曰：突如其來如，无所容也。</strong>
此一爻是言，四以剛侵上，而不容於世也。突如其來，言猝至也。无所容，言焚死棄也。
周公繫離四爻曰：九四當後明將繼，正天命重回之會，人心始向之秋，宜以順而動徐以定之可耳。而乃以剛迫之，狹陋前人之規，盡行一己之志，更張太驟，突如其來如者也。則激而生變，而厲階之作，災必逮夫身矣。是固以剛自敗者，其諸以火自焚者乎。焚則死，死則棄矣。
孔子釋四象曰：突如其來如者，四之過，剛太銳，犯順已極，宜其不戢而自焚。受禍既酷，而公論不予，天下之所不容也。
按：剛所以持正也。剛而犯上，不正莫大焉。居大臣之位，而不避僭逼之嫌，其能逭不敬之誅乎！漢景帝謂周亞夫意怏怏非少主臣，史稱霍光之禍萌於驂乘。此二臣者，才德出眾，功冠一時。然皆不免突如之戒，以至殞身滅宗。故知牝牛之義，為人臣者尤當三復也。
【今注】
<strong>漢景帝謂周亞夫</strong>：平定七國之亂後，周亞夫後來官至丞相。但因為在太子的廢立以及皇后兄長是否封侯的諸多事情上，意見與漢景帝相左而失寵，並且被廢相。在一次餐會上負氣而出時漢景帝評說：「此怏怏者非少主臣也！」怏為不服氣、怨懟。怏怏為極度地不服氣。意思為，脾氣這麼大的這個人，不會是少主的臣子。在兒子為周亞夫準備喪葬用的甲楯時，景帝藉此以謀反問罪，周亞夫自殺不成，後來絕食五日而死。太史公評周亞夫說：「足己而不學，守節不遜，終以窮困。悲夫！」
<strong>霍光之禍萌於驂乘</strong>：漢宣帝時有霍光之禍，霍光在世時主掌朝政，功高震主，後來霍家遭滅族之災。《漢書‧霍光傳》：記載，宣帝剛即位時，要到高廟參拜，霍光為「驂乘」（陪同搭車者），宣帝感受到好似「芒剌在背」，後來由車騎將軍張安世替代霍光驂乘才鬆了一口氣。所以一般傳說這麼講：「威震主者不畜，霍氏之禍萌於驂乘。」當時擔任驂乘時就已經種下後來滅族的禍根。
<strong>三復</strong>：反覆不斷地複習。《論語·先進》：「南容三復白圭，孔子以其兄之子妻之。」「白圭」為《詩經·大雅·抑》：「白圭之玷，尚可磨也；斯言之玷，不可為也。」朱熹注：「南容一日三復此言，事見家語，蓋深有意於謹言也。」
<strong>六五，出涕沱若，戚嗟若，吉。</strong>
<strong>《象》曰：六五之吉，離王公也。</strong>
此一爻是言，五明於保位之義，而出之以憂懼之心也。離即麗也。
周公繫離五爻曰：五以柔居尊而麗乎中，有文明之德，可謂繼明之善者矣。然處不得其正，而迫於上下之兩陽，是主權將至下移，而國柄慮其倒持者也。幸明德在中，故能反躬自治，而憂深慮遠。既出涕沱若而憂形於色，又戚嗟若而憂聞於聲，謹畏如是，庶君德克昭，奸萌潛杜，收主權而固天位，吉莫逾焉。
孔子釋五象曰：六五以君而下迫於臣位，亦殆矣。而言吉者，以其存憂畏之心，則所行自無乖戾之失。有以麗於王公之位，而永保天祿也。
按：多難可以興邦，殷憂所以啟聖。古之明主，惕心危慮，兢兢若不自保，而卒能抑奸暴之志，收天下之權，皆自此一念致之也。不然，六五為離明之主，何由至於出涕戚嗟乎？繼明而戚，與方蹶而泄，其得失正可參觀矣。
【今注】
<strong>方蹶而泄</strong>：語出《詩經‧大雅‧生民之什‧板》：「天之方蹶，無然泄泄。」蹶音決，顛覆也。泄音亦，怠緩悅從之貌。老天要讓周室傾覆，臣子不要只會講風涼話（應該積極挽救）。
<strong>上九，王用出征，有嘉折首，獲匪其醜，无咎。</strong>
<strong>《象》曰：王用出征，以正邦也。</strong>
此一爻是言，剛與明交濟，故能行師而奠邦也。折首，誅其首惡也。醜，類也。
周公繫離上爻曰：上九以陽居上，在離之極，剛明之至者也。惟剛明則可以及遠，故王者用此道以出征，則能戡亂止暴，以享有嘉美之功。然剛極則無所縱舍，明極則無所掩匿，苟不約之以中，則剛而失於過嚴，明而病於過察矣。故其出征也，但折取其首惡之人，而威自震，獲匪其從亂之類，而刑不濫。既不至養奸以怙亂，又不至縱暴而寡恩。大憝斯拔，羣心傾服，而共臻化成之治，又何咎焉。
孔子釋上象曰：王用出征，匪以黷武也，誠念邦之不正，由寇賊亂之耳。一出征而除暴止刑，乃所以綏正其邦國也。
按：繼體之君，尤重征伐之事。有扈之師，啟所以承禹也。商奄淮徐之征，成王所以繼武也。周公作《立政》，終之曰：「其克詰戎兵，以陟禹之迹。」召公告康王亦曰：「張皇六師，無壞我高祖寡命。」蓋不如是，不足以奮揚威武，而救陵遲之漸。此正邦之王，必以出征為急也。後世上下苟安，口不言兵，甚至武備廢弛，外寧而遂忘内憂者，亦獨何哉。
【今注】
<strong>大憝斯拔</strong>：能夠拔除大惡。憝，音對，怨恨，引申為惡。《書·康誥》：「元惡大憝。」
日講易經解義卷七
