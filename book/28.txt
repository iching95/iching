<br><strong><span style="font-size: x-large;">䷛</span></strong>〈巽下兌上〉
卦以四陽過盛而名大過。處過之時，貴有救過之道。必剛而得中，内巽外說，則可以抑中强之弊，而扶本末之弱，雖過而不過矣。六爻相對而實相反，三四居全卦之中，皆有棟象。上則隆，下則橈也。二近初陰，五近上陰，皆有枯楊之象。上則華，下則稊也。初過於敬慎，而有藉用白茅之安。上過於有為，而有過涉滅頂之凶。一承剛，一乘剛也。就四陽而言，二四以剛居柔，處過而不過者也，故一吉而一利。三五以剛居剛，處過而太過者也，故一凶而一可醜。司馬光云：「大過剛已過矣，止可濟之以柔，不可濟之以剛也。」故大過之陽皆以居陰為吉，不以得位為美。其道主於默運轉移，而不在於輘踔駿厲。蓋過柔固不足以有為，而過剛亦甚足以僨事。自古立非常之大事，興不世之大功，皆時勢所迫，出於萬不得已。起而挽回補救，非小心翼翼者不能。故卦於陽之盛也有危辭，而六爻亦無全吉者。惟初以慎之至乃得无咎，彖辭則言救過之道，而即歎其大。皆聖人之慎言之也。
【今注】
<strong>輘踔駿厲</strong>：雷厲風行之狀。輘為踐踏，踔為跳躍。厲為嚴酷，踔厲為意氣風發之狀，駿為良馬。
<strong>僨事</strong>：敗事、壞事。僨，音憤，覆敗。《說文》：「僨，僵也。」段注：「引伸之為凡倒敗之偁。《大學》曰：一人僨事。注云：僨猶覆敗也。」
<strong>大過，棟橈，利有攸往，亨。</strong>
此卦巽下兌上，卦體四陽居中用事，陽氣過盛，故名大過。卦辭言，時當極盛，非材弱者所能勝其任。惟剛而得中，乃可以濟過而有為也。棟，今謂之檩。橈，弱也。
文王繫大過彖辭曰：卦體四陽居中，棟之象也。上下兩陰柔而無力，不勝其重，則委靡之才不克擔當大事，有棟橈之象。必如卦之剛中而巽悅，善用其剛而不過，以是而往，則以大過人之才，行大過人之事，必能通其時之變，而克勝大過之任者矣。故利有攸往，而得亨也。蓋人君之保邦，猶大匠之作室。大匠必得楩楠杞梓之材，而後可成巨構；人君必得舟楫鹽梅之佐，而後可建大功。否則用違其量，以杖為楹，以蒿代柱，將見棟折榱崩，覆壓是懼，何以享莞簟之安乎？故曰：有非常之人，乃有非常之事。荷重任者，亦勉之而已。
【今注】
<strong>楩楠杞梓之材</strong>：好的人才。楩、楠，樹名，多大材。杞梓，良木。
<strong>舟楫鹽梅之佐</strong>：比喻濟世之良相。舟楫，舟船，可以助人渡河。鹽梅，調味料，鹽味鹹，梅味酸。《尚書．說命》：「若濟巨川。用汝作舟楫。」「若作和羹，爾惟鹽梅。」《說命》典故為殷高宗命傅說為相之事。
<strong>莞簟之安</strong>：有精細而舒適的席子得以安歇。莞簟，上面鋪細軟的蒲席，下方再鋪竹席。《詩．小雅．斯干》：「下莞上簟，乃安斯寢。」鄭玄：「莞，小蒲之席也。竹葦曰簟。」《禮記．禮器》：「莞簟之安。」
<strong>《彖》曰：大過，大者過也。棟橈，本末弱也。剛過而中，巽而說行，利有攸往，乃亨。大過之時大矣哉！</strong>
此《彖傳》，是釋大過彖辭，以明大過之時，非有大過人之材，不能濟也。大者過，謂陽過也。本，謂初。末，謂上。弱，謂陰柔。中，謂二五。
孔子釋大過彖辭曰：卦名大過者，易以陽為大，今四陽居中過盛，則世道有盛極將衰之漸，故為大者過也。辭曰棟橈者，何哉？蓋大過之時，以一身任天下之重，猶屋之棟然。必賴陽剛之力，足以維持之，而後無傾敗之患。卦體初上二陰，本末皆弱。既不能自强其德以固其本，又不能力挽其失以扶其末。此其所以橈也。又曰「利有攸往，亨」者，何哉？蓋天下無不可為之事，惟患人無善為之道。卦體四陽雖過，而二五得中，是强毅過人，固足以幹事矣，而又出以時措之宜；卦德内巽外悅，是思慮嚴審，固足以通變矣，而又行以和順之美。卦有大過人之才如此，以是濟時之過，則經綸有方，可以長保其盛而不至於衰，此其所以亨也。夫惟有剛中巽悅之才，然後利往而得亨。可見非常之時，必有非常之人，方能處之而有濟。大過之時，豈不大矣哉！夫大過之時，何時也？正天地平陂之會，帝王升降之關，所謂彌綸經緯古今極大事業，如堯舜之揖讓，湯武之征誅。然亦不過順時而為之，竝未於時外剙造一事，否則寧傳子不傳賢矣，寧守節不達節矣。後世君臣，喜功好大，但見外之有餘，而不量中之不足。罄民財而不惜，竭民力而不止，以至傾敗而不可救。此秦皇漢武之貽悔無窮也。當斯任者，其可漫然處之哉。
【今注】
<strong>刱造</strong>：創造。
<strong>《象》曰：澤滅木，大過，君子以獨立不懼，遯世无悶。</strong>
此《象傳》，是言君子觀大過之象，以自純其無憂懼之心也。澤滅木，謂木在澤下也。
孔子釋大過象曰：澤本可以潤木，乃至浸滅乎木，澤水之大過也，故為大過之象。君子體之，而有大過人之行焉。彼獨立而人不我輔，人多懼心。君子當為則為，雖一國非之而不顧，天下非之而不顧，又何懼焉！不懼則過人矣。遯世而人不我知，人多悶心，君子以道自樂，不以非分之富貴易我不去之貧賤，又何悶焉！无悶則過人矣。此非見之甚真，守之甚定，學術操守，卓絶乎人者不能。君子之異於人若此。昔人謂：「獨立不懼，巽木之象，周公以之。遯世无悶，兌悅之象，顔子以之。」然周公顔子，非强致而然。周公之處常也，夔夔然存恭敬之心；故遇變也，几几然無禍患之慮。惟其知懼，而後能不懼也。顔子之居心也，不以簞瓢改其樂，故處遇也不以屢空動其中。惟其樂天，而後能無悶也。是以君子不治境而治心，不求世而求己。
<strong>初六，藉用白茅，无咎。</strong>
<strong>《象》曰：藉用白茅，柔在下也。</strong>
此一爻是言，初能過慎以自全而安柔下之義也。白茅，物之潔者。
周公繫大過初爻曰：初以陰柔居巽之下，過於畏慎者。凡圖事濟時，處之至安而常懷不安之慮，居之甚全而恒廑不全之心，猶物之錯於地而必藉以白茅者然。夫茅之為質最柔，白之取義至潔。以柔順居其德，而以精白勵其心，慎斯術也以往，可以常保其安而无過，咎何由及之哉？
孔子釋初象曰：初之藉用白茅者，以陰柔在下，上承四剛，勢不得不過於慎。幸其能柔，則無矯率豪縱之氣，在下則有沈潛精入之思。此誠慎而不失於過者也。
按：《象》言獨立遯世，非過亢也，見君子植節之偉。初言藉用白茅，非過謹也，見君子慮事之周。蓋天下莫不敗於輕忽，成於兢業。誠能心存畏慎，一舉一動，必思出於萬全，則何險難之不可平，而紛錯之不可理。可見欲建天下之偉節，未有不極天下之小心者也。
<strong>九二，枯楊生稊，老夫得其女妻，无不利。</strong>
<strong>《象》曰：老夫女妻，過以相與也。</strong>
此一爻是言，二能用柔濟剛，而相與以成大過之功也。稊，根也。老夫，即二。女妻，謂初也。
周公繫大過二爻曰：二當陽過之始，其雄心壯氣，常足以僨事而有餘。幸居柔得中，无應於上，而下比初六。資初之柔以濟其剛，自能固本而不撥，補偏而不廢，以圖事於有濟者也。象之物，則為枯楊生稊，而發生之有機；象之人，則為老夫女妻，而生育之有賴。枯而復榮，老而資少，過而不過者也，何不利之有？
孔子釋二象曰：大過之時，患人之不我與耳。今二之於初，如老夫之悅少女，少女之順老夫，陰陽相與，何事不諧？豈復患剛之太過而不能成相濟之功乎！
按：四陽居中用事，力厚勢强，而不知陽太盛則陰竭，陰竭則不能以資陽。九二陽過之始，而初陰承之。相比親切，猶可以濟其偏而補其弊。為治者誠知此義，勿徒專事恢廓，恃其外之揮霍有餘，而虛懷下人，以求助其所不足，則可以集天下之益而收天下之功矣。
<strong>九三，棟橈，凶。</strong>
<strong>《象》曰：棟橈之凶，不可以有輔也。</strong>
此一爻是言三過恃其剛，而人莫為之輔也。
周公繫大過三爻曰：九三以剛居剛而不得中，剛之過甚者也。以過甚之剛，而當大過之任，是剛愎自用，而違時拂眾，必至傾敗而一無所濟，故為棟橈之象而凶也。
孔子釋三象曰：所謂棟橈之凶者，以三剛强自用，視天下皆無可輔之人，人亦不樂進而輔之，蓋知其勢之必至於覆壞，而不可以有輔也。
按：卦辭以二陰不能勝重，故曰棟橈。九三過乎陽而仍棟橈之象，且加以凶者，何也？卦之棟，以陰不足而橈；三之棟，以陽太過而橈。不足者猶可輔，故不言凶；太過者難為助，其凶必矣。甯嬴論陽處父曰：「剛而主能，怨之所聚。」夫剛則難親矣，而又主能焉，是訑訑之聲音顔色，拒人千里之外。忠良之士日退，讒諂之人日進，未有不凶於家，害於國者也。是可為深戒矣。
【今注】
<strong>甯嬴論陽處父</strong>：《左傳》文公五年。
<strong>訑訑</strong>：傲慢狀。訑，音宜。語出《孟子．告子下》：「訑訑之聲音顏色，拒人於千里之外。」朱熹：「訑訑，自足其智，不嗜善言之貌。」
<strong>九四，棟隆，吉，有它吝。</strong>
<strong>《象》曰：棟隆之吉，不撓乎下也。</strong>
此一爻是言，四能勝大過之任，而不可昵於私應也。隆，隆起也。下，謂初。
周公繫大過四爻曰：九四居近君之地，當大過之任，以陽居陰，剛柔合德，而又處兌下，是能和悅君心，柔懷億兆，何事不可為？何功不可建？如棟之隆起而得吉也。但濟大過，以剛為主，過剛而濟以柔則可。今九四非過剛者，而下與初應，復以柔濟之，則反過乎柔，不足以成天下之事，而為有它之吝矣。
孔子釋四象曰：四之棟隆吉者，蓋太剛則折，斯不足以任重而橈乎下者有之。今四以剛居柔，過而不過，所以能勝重任，不至橈敗而吉也。
按：九二比初，則無不利。九四應初，戒之以吝者，蓋剛固不能不資柔以相濟，而亦不可牽係於柔以害其剛。故於二既明其相濟之利，而於四復著其牽係之害也。夫所貴大臣者，以其正色立朝，不可攀援，而後能仔肩天下之重。苟悅小人之柔媚而親比之，其不為所連累，而自損功名者，罕矣。可不戒歟。
<strong>九五，枯楊生華，老婦得其士夫，无咎无譽。</strong>
<strong>《象》曰：枯楊生華，何可久也？老婦士夫，亦可醜也。</strong>
此一爻是言，五當大過之時，比於陰柔之小人，而無足與有為也。老婦，謂上六。士夫，即九五。五在上六之下，少於上六，故曰士夫。
周公繫大過五爻曰：五以陽剛中正，而居尊位，宜足以勝大過之任矣。然下無正應，無與共成大過之功。而上比過極之陰，其所近者皆庸懦之臣，柔弱之士。其不能相濟以有為可知。象如枯楊生華，上雖華秀，無益於枯也。老婦士夫，非其匹偶，終不能育也。雖一時無橈敗之咎，而當大過之時，君亢於上，臣靡於下，以是為濟過之道，寧有譽乎？
孔子釋五象曰：枯楊不生稊而生華，旋復枯矣，安能久乎？是不能實心任事，而國本先摇也。老婦而得士夫，生育無基，寧不可醜。是將見讇諛成風，而終於可羞也。
按：君之有賢臣，如車之有輪，鳥之有翼。車無輪不可行遠，鳥無翼不可高飛。君無賢臣，何以建不拔之基，流無窮之譽乎？大過九五專為有君無臣而言，然自古為治，未有借才異代者，亦顧用之何如耳。知之極其明，位之極其當。循名責實以考其成，信賞必罰以鼓其氣。則人人興事赴功，賢者以奮，不肖者以勉，苟有一長，莫不樂為朝廷之用，而何至有乏材之嘆哉。
<strong>上六，過涉滅頂，凶，无咎。</strong>
<strong>《象》曰：過涉之凶，不可咎也。</strong>
此一爻是言，天人交困之日，惟當盡力之所能為，而不可以成敗論也。過涉，勇於涉也。滅頂，水没其頂也。
周公繫大過上爻曰：上以陰柔而處過極之地，是當國事艱難之秋，既不敢委於時勢之不可為，又不敢量其才力之不能濟，真所謂竭忠盡智以死繼之者也。象如勇於涉水，至滅頂而不悔焉。此殆以身殉天下之事，而有凶矣。然其心存効節，志在成仁，無媿於見危授命之義，又何咎焉！
孔子釋上象曰：君子幸而成天下之事，當論其功。不幸而殉天下之事，當諒其心。上六過涉之凶，事雖不濟，而其心則已盡矣。後之尚論者，寧可以其不能濟而追咎之乎？蓋大過之極，非有大過人之才不克濟。上以柔正之德而遇極否之時，任過其力，至鞠躬盡瘁，之死而靡悔。於事則凶，於義則无咎也。夫大過本行權之事，而聖人特發守經之義於上六。此義明，而孔光、馮道之徒，不得借明哲保身之說，以文其偷生賣國之奸矣。
【今注】
<strong>孔光</strong>：孔子第十四世孫，西漢末名儒，歷成、哀、平三帝，至王莽專政，仍能明哲保身。班固評說：「持祿保位，被阿諛之譏。」
<strong>馮道</strong>：唐末及五代十國知名的政治人物，為官四十多年，歷事五朝十一帝，評價兩極。
