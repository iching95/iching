〈震下坎上〉
屯取濟難之義。凡處險難者，必能奮發有為，然後可以出而治險，故下卦以震德之動為亨屯之本。而初畫一陽居下，又為成卦之主。所以一卦吉凶，皆視初爻以起義。彖辭雖統論卦體，而與初爻之旨實互相發明。其言「利貞」，即初之「利居貞」也；其言「勿用有攸往」，即初之「磐桓」也；其言「利建侯」，即初以賢明剛正之德，繫天下之望，而宜早建以為侯也。惟初既為民望之所歸，則凡有志用世者，必與初相輔，乃克有濟。故二乘初則屯邅，三不應初則有吝，四與初正應則吉无不利。五位雖居尊，而初得民於下，則屯膏。上與初地位相遠，下无應援，則進无所之，而不能自振。蓋諸爻之辭，因初起義者如此。至於初為卦主，既曰大得民矣，乃六二不應其求，而反以為難，何也？合諸爻而言，則初九以陽統陰，民皆歸往。據六二而言，則二以陰柔為初陽所逼，受制於人。此一爻别取一義，非全卦之旨也。《程傳》言之晰矣。
<strong>屯，元亨利貞，勿用有攸往。利建侯。</strong>
此卦震下坎上，以震動遇坎險，故名為屯。卦辭言，濟險者當守正慎動，而又在立賢以自輔也。侯，謂諸侯，指初九。
文王繫屯彖辭曰：屯難之世，正人可大有為之時，才足以撥亂，力足以扶危，應時而動，於理當得元亨。但屯時大難方殷，舉事一不當，則機會盡失，而人心易至解體。故必固守正道，謀出萬全，然後可以有濟。決不宜欲速，見小利而輕有所往，以取困也。至於匡濟時艱，務在得賢共理。如卦之初九，為眾望所屬，宜亟建立為侯，使人心有所統繫。庶幾以能濟之人，行善濟之道，而屯難可以悉解矣。
按：帝王圖治，非守正不能黜功利之習，非慎動不能抑僥倖之謀，非建賢不能收輔助之益。平險一理，常變一揆。而當屯難之時，則所繫為尤重。故聖人兢兢垂訓如此。
<strong>《彖》曰：屯，剛柔始交而難生。動乎險中，大亨貞。雷雨之動滿盈，天造草昧，宜建侯而不寜。</strong>
此《彖傳》，是釋屯彖辭，以明濟屯之道也。始交，謂乾坤始交，一索而得震。難生，謂遇坎險。雷，震象。雨，坎象。草，謂雜亂無序。昧，謂晦昧不明也。
孔子釋屯彖辭曰：卦之名為屯者，蓋以卦體震下坎上，是乾剛坤柔，一索得震而始交，再索得坎而難生也。以世道論，則國家肇造之始，中外多難，經理需人。惟卦以震動之德，入於坎險之中，是當大難方殷，而能奮發有為，撥亂而為治也。故卦辭繫曰「大亨」。但在險，則勢未易動，必有弘濟時艱之才，又有從容觀變之略，然後動能出險，而所往有功。故大亨而又繫之曰「利貞」。夫出險濟屯之事，不可枚舉，其亟亟於利建侯者，何也？卦象雷雨交作，盈滿於天地之間，為天運初開，雜亂晦冥之象。此時人心未定，名分未明。一人之力，不能削平大難，必宜擇立賢哲，建以為侯，方可徐理天下之紛亂，收集天下之人心。然而立君之後，又未可遽謂安寜之時也。内切履危之戒，外厪防患之謀，惟不寧，乃所以求寧。惟事事求寧，乃愈不敢自以為寧，此真濟屯之正道矣。
按：卦義陰陽不交，則為否。始交而未成澤，則為屯。澤及於物則為解，萬物既通則為泰。由否之泰，全視乎濟屯之功，而其道則主於震動。天時動於上，人事應於下，皆震之德也。惟其時至事起，故曰貞。有濟屯之責者，其可不奮發以有為哉。
<strong>《象》曰：雲雷，屯，君子以經綸。</strong>
此《象傳》，是言君子濟屯之事也。雲，坎象。鬱而未通，故言雲而不言水。經綸，治絲之事。先經以引之，後綸以理之也。
孔子釋屯象曰：此卦上坎為雲，下震為雷。雷雖動矣，雲蓄雨而未降，屯之象也。君子以治亂世如治亂絲，必先整其大綱，而後可舉其眾目。故經以引之。使統紀既立，復綸以理之，使節目畢詳。如制田里以厚民生，而復為之經理樹畜，俾區處之盡其宜。設學校以正民性，而復為之斟酌節文，俾施行之有其序。如是，則人心大定，名分昭明，而何險難之不可立平哉？夫屯與需，皆有遇險之義，其象皆為陰陽未和。而需之飲食宴樂，獨有異於屯者。蓋需之時，人事已盡，則不可以期速效。屯之時，天運未啓，則不可以無事功。義固各有取也。
<strong>初九，磐桓，利居貞，利建侯。</strong>
<strong>《象》曰：雖磐桓，志行正也。以貴下賤，大得民也。</strong>
此一爻是言，濟屯者在有守正之德，以得民心也。磐，石也。桓，柱也。皆難進之象。
周公繫屯初爻曰：初九以陽剛居動體，當屯難之始，亟宜進而有為。然陽剛有能進之才，而居下則無可進之勢。動體有欲進之志，而應柔則無引進之人。是其心雖深切時艱，而未免遲回審顧，有磐桓難進之象。夫天下躁進者非貞，而難進者為貞。惟初九處得其正，故能相時而不輕動。揆之濟屯之道，原不利於欲速倖成，而利於居貞以自守也。且初為成卦之主，德足濟時。天下之仰其德者，自利於建立為侯，以削平禍亂，又豈終於磐桓不進已哉？
孔子釋初象曰：初之磐桓，雖勢不能遽進，而其志原在行正，不肯妄為。稍有不合於義，寧從容藏器以待之，此居貞之所以利也。至其以陽剛居陰下，盛德不驕，而日以下恤民隱為念。彼民在水火之中，有不引領望救而願建以為侯者乎？蓋能得民心者，真定禍亂之根本耳。大抵天下之治亂，全視人心之向背。匹夫匹婦，非可以權制術馭而為我用也。仁足以使之感，義足以使之服，然後奮發舉事，而人不得而議之。所以三代之得天下，逆取順守之說，屏而不用。行一不義，殺一不辜之事，恥而不為。王道之異於霸功，此而已矣。
<strong>六二，屯如邅如，乘馬班如。匪寇，婚媾，女子貞不字，十年乃字。</strong>
<strong>《象》曰：六二之難，乘剛也。十年乃字，反常也。</strong>
此一爻是言，二能以正自守而不苟於從人也。邅，邅回也。班如，分布不進之貌。字，許嫁也。乘剛，謂乘初剛之上。反，復也。
周公繫屯二爻曰：六二與九五為正應，義所當從。但位偪初九，為其所制。是當屯難之時，君臣不能遽合，而見阻於强梁之人也。其象為屯如邅如，而所乘之馬，班如而不能進焉。夫初九之强與二合者，原非與二為寇，實欲其合力濟屯，如婚媾之相親耳。惟二陰柔中正，執一不渝，至於歷時既久，數窮理極，則妄求既去，而正應乃復合矣。不猶女子守貞不字，至十年而乃字乎？
孔子釋二象曰：六二之受難於人，止以下乘初剛，欲其變常道而與之合耳。天下變常之事，必不能久。二之十年乃字，正復反於常道，而君臣會合，獲遂其本志也。君子尚其知所守哉！
按：初九為一卦之主，本為賢明剛正之人。二與之合力濟時，未為失節。而聖人於二之守貞不字，深加奬許者。凡以出身事人，義無私交，倘或迫於侵偪之勢，牽於比暱之情，明知其不可而姑應之，鮮不至於辱身敗節。故以不字為正，所以戒後世之懷二心者也。
<strong>六三，即鹿无虞，惟入于林中。君子幾不如舍。往吝。</strong>
<strong>《象》曰：即鹿无虞，以從禽也。君子舍之，往吝窮也。</strong>
此一爻是為躁進者示戒也。即鹿，逐鹿也。虞，虞人。
周公繫屯三爻曰：凡任天下事者，必内度之己，外度之人，然後能進而亦能退。六三陰柔居下，是内無濟屯之才也。正應非人，是外無濟屯之助也。乃好動輕進，自取困窮，如逐鹿而無虞人導之，惟有陷入于林莽之中而已。雖欲退，其可得乎？夫其所以輕進取困者，由不能見幾故耳。天下事，應行應止，原有先見之幾。妄行之，必致於困。此幾之灼然易見者也，惟君子知之。與其僥倖以圖利，不如舍而勿往。雖無所得，而必不至有失身之患。若貪利往逐，自不免陷於屯矣。何吝如之？
孔子釋三象曰：无虞而即鹿，是以身從禽，而不知舍也。三之貪利躁進，不可動而妄動，亦猶是而已。君子見其當舍，即斷然舍之。誠以往則必吝，故不得不去之決耳。聖人戒人急於求進者如此，蓋濟屯者之入乎險中，與田獵者之入於險阻，其危一也。方其猝然遇軼材之獸，駭不存之地，雖使虞人導之，猶懼有銜橜之變，況無虞乎？所以聖人取象，以忘身徇禽為忘身徇利者之喻。誠以天下利之所在，即害之所伏。惟能見幾，然後利害明。利害明，然後取舍決。不然，未有不自取困辱者也。
<strong>六四，乘馬班如，求婚媾，往吉，无不利。</strong>
<strong>《象》曰：求而往明也。</strong>
此一爻是言濟屯者宜求賢自輔也。求，謂四求初。往，往濟屯也。
周公繫屯四爻曰：六四居大臣之位，本有濟屯之責，而陰柔无才，志欲進而力不逮，故有乘馬班如之象。然初九陽剛居下，為四正應，是乃與己為婚媾者也。誠能虛己求之，藉其有為之才以同往濟屯，則在初得展行正之志，在四得成出險之功，不亦吉无不利乎！
孔子釋四象曰：凡不明者，非昧於知人，即蔽於自恃。六四求初九之賢，同往濟屯，量己之不足，資人之有餘，不自用而任之，其識見可謂明矣。蓋人臣最忌蔽賢，而又最患植黨，二者或疑於相妨。不知意主於為國，則其所以勤延攬者皆公也；意主於為己，則其所以廣汲引者皆私也。若外避植黨之名，而内懷嫉賢之實，其害與樹私交者正復相等。以處無事之日，必誤國家，況可與之濟屯乎哉？
<strong>九五，屯其膏，小貞吉，大貞凶。</strong>
<strong>《象》曰：屯其膏，施未光也。</strong>
此一爻是言，時危無輔而德澤難施也。小大，謂小事大事。
周公繫屯五爻曰：五以陽剛中正居至尊之位，宜若可以有為。但時當屯難，陷於險中，而正應六二又陰柔才弱，不能出而濟險。天下民心，多繫屬於初。九五雖有膏澤之施，亦壅而不能下究，為屯其膏之象。以處小事，則守正猶可獲吉。若欲圖濟屯之大業，雖得正，不免於凶。甚矣！其時之難為也。
孔子釋五象曰：在上者以德及生民為大，九五之屯膏，則以陷入險中。陽為陰掩，雖有膏澤，不能徧及於人，故所施為未光也。
按：聖人立教，責重人事，雖時勢無可為，猶必教之以出險濟難之道。況屯之九五本有陽剛之才，未為失德。而直以「大貞凶」為戒，何哉？誠以有君無臣，必不能成大業。五專恃六二陰柔之應，斯所往多阻。卦之初九，既為人望所歸，使與六四同屈己下賢，傾心委任，而又内修德政，以收拾人心，未必膏澤不可以下流，而經綸不可以徐布。故辭曰「屯膏」，以明求賢之宜急也。
<strong>上六，乘馬班如，泣血漣如。</strong>
<strong>《象》曰：泣血漣如，何可長也。</strong>
此一爻是言，無才無輔，不能出險也。
周公繫屯上爻曰：從來天道人事，窮極則通，亂極則治。上六居屯之極，正有可亨之機。乃陰柔无才，又无輔助，因循不進，坐失事幾，徒為無益之憂懼而已，有乘馬班如，泣血漣如之象。
孔子釋上象曰：上六當屯極之時，昧於出險之義，既不能致治，則必入於敗亡。泣血漣如，豈長久之道哉？此聖人危其辭以為濟屯者戒也。易之所重，德與應而已。陽剛之德，雖無應，猶可有濟。若質本陰柔，而復無陽剛之應，鮮不敗矣。即此卦而言，二之班如，以待五也；四之班如，以求二也。皆為陰與陽應，故有吉利而無凶悔。就諸卦而言，否之上九，以才足傾否則喜；蹇之上六，以來就九五則吉。其他如復，如坎，如困，則无德无應，與屯之上同一象矣。故曰：陽為貴，陰為賤，易之通義也。
