欽定四庫全書
日講易經解義卷十
〈兌下艮上〉
天下之事，有不當損而損者，損下益上，損民益君是也；有當損而損者，省文存質，去奢崇儉是也。聖人畫卦以損下益上示戒，而以損所當損為法。統觀六爻，下體本乾，三畫皆陽，陽過於盈，則損乎陽；上體本坤，三畫皆陰，陰過於虛，則益乎陰。此一卦之旨也。析觀六爻，初二以益上之道言，初居下而益四，量而後入，故曰「酌損之」。二剛中而益五，道義自持，故曰「弗損益之」。三四以取益之道言，三陽上而陰下，是去其異己者，故曰「損一人」。四資剛以濟柔，是勇於改過者，故曰損其疾。五上以受益之道言，五體柔居中，為虛心好賢，故曰「或益之」。上居上益下，為因民而利，故曰「弗損益之」。此六爻之旨也。大抵損之時，貴乎損所當損，而必本之以誠。誠以存質，則禮亦可殺。誠以崇儉，則用無不節。推之，初遄往，二利貞，誠於事上也。四使遄，五或益，誠於虛己也。上弗損，誠於益下也。至六三一爻，卦之所以為損者也，戒其三，而雜取其兩而專者，貴於致一也。此又損之精義也。宜彖辭首以有孚為訓哉。
<strong>損，有孚元吉，无咎可貞，利有攸往。曷之用，二簋可用享。</strong>
此卦兌下艮上，卦體損下卦之陽，益上卦之陰。卦象損兌澤之深，益艮山之高。皆有損下益上之義，故名為損。卦辭言處損之道，既示以至誠之應，而又酌其用，雖至薄，而無害也。
文王繫損彖辭曰：上之不能不取於下者，勢也。然當損之時，國用固不可缺，而民力亦易以匱，於此而復示以侈，則民有難堪，而將至於不繼。故必省文以存質，去奢以崇儉。凡上而朝廷，外而軍國，一皆示以誠實悃愊之意。而煩文縟節，皆所不用，是之謂有孚也，是之謂損所當損也。誠能若此，則其政尚忠，其俗尚愿，可以追太古之遺，何吉如之？且不傷財，不害民，而無不節之嗟，何咎之有？自其行之一時，若為權宜之計耳。而要之，誠則可久。即一時可也，千萬世亦可也，是可貞矣。自其行之於上，若為救世之權耳。而要之，誠則可通。即行之君，可也；行之萬邦臣庶，亦可也，是利有攸往矣。夫損而有孚，則有四者之應。是有孚者，致用之本也，而其用果何如哉？蓋國之大事，莫大於祀，而時當可損，則雖儉而不病於菲。苟感以孚信之誠，而畧其虛文之飾，即二簋之薄，亦可用享矣。祭祀可損，況其他乎！夫損非上所當行也，而有孚則可行；祭非上所當損也，而有孚則可損。處損之道，誠莫切於有孚之用矣。
按：釋此卦者，謂於不得已之時，不得不取足於常賦之外，但能有孚，則民自無不曲諒耳。竊謂：此後儒之臆說，非知聖人繫辭之旨者也。先王之制，有節用，無加賦。魯年饑，用不足，有若猶以盍徹告之，豈因不足而遂可賦外取民乎？且古者三年耕，餘一年之食；九年耕，餘三年之食。雖有凶荒，民無菜色，何至闕軍國之需也？苟且之術，後世無備者為之，安得以為有孚之道乎？既非有孚，一時且不可行，況欲以為長久之規乎？損之義，蓋言盈縮隨時，禮稱其情，則殺禮不為嫌；用適其宜，則儉用不為固。祭祀尚然，凡百用度之間，賓客燕享，好用匪頒之類，皆在所損可知，此謂有孚則真有孚矣。誠萬世遵行之而無弊者哉。
<strong>《彖》曰：損，損下益上，其道上行。損而有孚，元吉，无咎可貞，利有攸往，曷之用，二簋可用享。二簋應有時，損剛益柔有時，損益盈虛，與時偕行。</strong>
此《彖傳》是釋損彖辭，以見損之義，無非與時為宜也。
孔子釋損彖辭曰：卦之名為損者，蓋以損下卦上畫之陽，益上卦上畫之陰。是取閭閻之財，以充府庫之用，損下而益上者也。但君之富藏於民，民既窮於所損，則君不得以獨益，是損之道，勢必轉而歸上矣，此所以為損也。夫當損之時，而誠有孚，損其所當損則吉而无咎，貞而利往，固不必言。又曰「曷之用，二簋可用享」者，豈專以薄為道哉！蓋天下，時而已，時當豐而豐，即大牲殷薦不為奢；時當儉而儉，即二簋不為薄。是各因其時，而非謂其可常用也。且是時也，豈獨一享祀為然哉！天下之事，凡理之當然，與數之不得不然者，皆時也。觀之卦畫，則損下卦之剛以益上卦之柔者，非他也。時有所當損，則陽不能以常伸；時有所當益，則陰不能以常屈，此皆理數之不容違者也。觀之物理，則損其進極之盈，以益其退極之虛者，非他也，時不可以終盛，盈未幾而損隨之；時不可以終衰，虛未幾而益隨之，亦皆理數之不容違者也。卦畫以時而成，物理以時而變，處損之道，豈有能外時者哉。
按：上下相關，本同一體。益下則雖不加賦，而用自有餘；損下則雖善聚財，而用日不足。不幸而遇損之時，但當節用以厚民，不可剝民以奉己。即九廟之享，在所宜節，況其餘乎？此無他，天之運存乎時，君之行視乎天，損益盈虛之間，有必然之道焉，雖欲不變豐為儉不能也。常存此心，則時贏尚當從絀，而時絀豈反可舉贏也哉？
<strong>《象》曰：山下有澤，損，君子以懲忿窒欲。</strong>
此《象傳》是言君子治心之功也。懲，懲戒也。窒，遏絶也。
孔子釋損象曰：山下有澤，損兌澤之深，益艮山之高，損之象也。君子體之，以為為學之要，無如損吾心之所當損焉。吾心原自和平，偶有所觸，遂發而難制，而忿生矣。忿心一生，則不能觀理之是非，而為血氣所使。君子當忿之未起，急宜懲之，化躁以恬，預拔其忿之根，則心體日休，安於寧謐之天矣。吾心原自潔清，偶有所誘，遂動而難遏，而欲萌矣。欲心一萌，則不能辨念之公私，而為外物所移。君子當欲之未溺，急宜窒之，閑邪存誠，預杜其欲之隙，則心境光明，游於粹美之淵矣。此誠得治心之要者歟。
按：忿欲，人所同患。而有天下者，關係為尤重。蓋人君勢處崇高，富有海甸。雷霆之威，不可嚮邇。嗜欲之奉，無有窮極。稍一任意，而妄生於内，物誘於外，其害有不可言者。古之帝王，守敬以澄其原，主靜以絶其誘。戒懼慎獨之功既至，而見諸行事，發皆中節，必一怒以安民，而後所忿者皆義理之勇矣。必欲仁而得仁，而後所欲者皆天理之正矣。
<strong>初九，已事遄往，无咎。酌損之。</strong>
<strong>《象》曰：已事遄往，尚合志也。</strong>
此一爻是言，初能盡益上之忠，而又示以量己之智也。已，止也。遄，速也。尚，指六四。
周公繫損初爻曰：初九當損下益上之時，而有陽剛之才，上應陰柔之六四，是責難之任在我矣。於是輟其所行之事，汲汲然速往以益之，無非求盡我之心，而損彼之疾，則事上之責已罄而可以无咎矣。然初下而四上，以分言則殊也，以情言則疏也，雖有欵欵之誠，安能必上心之我諒乎！又當量而後入，因事納誨，相機進言，視上之所以待我者何如，而酌量其損之淺深，否則未信而諫，必有冒昧之譏。己之遄往者，何以得効其忠，而終无咎也哉？
孔子釋初象曰：初之已事遄往者，夫豈造次以干上乎！初之志，固欲損四之疾，而四之志，亦欲求助於初，而損己之疾焉。合志如此，初雖欲不急往應之而不可耳。
按：事上之道，進思盡忠，退思補過，惟知自靖而已，豈可有所瞻徇於其間哉！然致主之心太急，不顧利害，觸其君之怒，以至於僨事，則欲損其疾而反增其疾矣。酌損云者，蓋相度事機，法言巽言，隨時上下，以求其有濟。實非懷私營而忘國事，觀望而不往者，可得藉口也。故聖人交發其義，以為益上者準。
<strong>九二，利貞，征凶。弗損，益之。</strong>
<strong>《象》曰：九二利貞，中以為志也。</strong>
此一爻是言二能守其貞，由心之自重乎道也。
周公繫損二爻曰：九二與六五為應，而有剛中之德，是重名義，輕利祿，得在下之貞，而勵無私之操者也，則身名俱泰而利。若希心利祿，奔走於形勢之途，舉生平而盡棄之，則身敗名辱，凶孰甚焉。然是貞也，豈特一己之利而已，苟能即其守而持之不變，則直節之臣，朝廷之寶也。法家之士，社稷之賴也。其為益也，不亦大哉。
孔子釋二象曰：九二之所以利貞者，以其居下之中，而抱剛正之德，一念是矢，惟知道義之足重，而有確乎不拔之志，故能不為富貴利欲所動，自守其貞而不妄求也。
按：此爻之義，有以貞士言者，有以貞臣言者。貞士之益，潔身獨往而至行可師，如伯夷窮餓而頑廉懦立，嚴光垂釣而山高水長是也。貞臣之益，大節屹然，而百折不奪，如汲黯在朝而叛臣寢謀，董允秉政而僉壬畏憚是也。兩說皆通。觀二五上下相應，似君臣之義尤切。故《程傳》亦主以下益上言，而曰：能守剛貞，志存乎中，則有益於上。若變為柔媚，適足損之而已。語云：「山有猛獸，藜藿為之不採。」由此言之，正色獨立，招不來，麾不去之臣，人君安可一日少哉。
<strong>六三，三人行，則損一人；一人行，則得其友。</strong>
<strong>《象》曰：一人行，三則疑也。</strong>
此一爻是言取友之道，當去損而乃獲益也。
周公繫損三爻曰：損之三爻，卦之所以為損也。下卦本乾，而損上爻以益坤，有三人行則損一人之象。一陽上而一陰下，有一人行則得其友之象。故於同類之中，而有異類之間，是三人行也。則損去一人，而使滛朋比德之徒，不得雜乎其間焉。夫異己之人，既損之使行，則同德之友自可相孚而至，切磋黽勉，相觀而善，此誠致一之道也。
孔子釋三象曰：三人之中，必損一人，而使之行者，豈示人以不廣哉？正以三則心術駁而意見乖，反生其疑忌，而不能以相協，此損之所以為急也。蓋凡人之相與，惟其心之同而已。苟精神不相孚，意氣不相合，則羣黨比周，固三也。即一人之異，亦三也。是皆不可以不損也。精神苟相孚，意氣苟相合，則二人同心，固兩也。即千百其朋，亦兩也。要皆不可以不相得也。噫！即交友而推之，君臣上下之間，亦何莫不然歟。
<strong>六四，損其疾，使遄有喜，无咎。</strong>
<strong>《象》曰：損其疾，亦可喜也。</strong>
此一爻是言，四能取人以為益也。疾，謂陰柔之疾。
周公繫損四爻曰：氣質之偏，皆謂之疾。六四當重大之任，而居陰柔，未免委靡不振，兹能藉初九之陽剛以濟之，至誠延攬，使初汲汲而遄往於我，匡扶救正，以損其疾，不有喜乎？夫上有虛受之美，下乃得盡獻之忠。取人之善，而愈己之疾，復何咎耶。
孔子釋四象曰：人能無過，固為可喜。今四有疾，而藉初以損之，則有過仍復於無過。德業日新，亦可喜也。蓋進德以奮決為先，改過尤以疾速為要，況四身為大臣，有天下國家之責，使其疾一日未損，則斯世受一日之害，所望下之匡救切矣。然良藥未免於苦口，而忠言恒至乎逆耳。苟無殷殷求助之誠，雖有嘉謀嘉猷，亦安從而入告乎？賈誼有言：「醫能治之，而上不使，可為歎息者此也。」初九之遄往，亦在乎六四之能使而已。
<strong>六五，或益之十朋之龜，弗克違，元吉。</strong>
<strong>《象》曰：六五元吉，自上祐也。</strong>
此一爻是言五能虛中取益，而受天下之善也。兩貝為朋，十朋之龜，為國重寶。
周公繫損五爻曰：六五柔順居中，以膺尊位，是抱懿恭之德，虛心好賢，而不挾貴以自亢，故天下豪傑景從，能者獻其才，智者效其策，發乎眾心之誠，欲辭之而不得焉。如或益之以十朋之龜而弗克違者，如是則羣策畢舉，而百度有惟貞之美，由是而迓天休，由是而綿國祚，吉孰有大於此者乎。
孔子釋五象曰：六五之獲元吉者，非有心於必得也。蓋虛中好賢之誠，克當天心，故譽髦歸之，共襄上理，祐以景福，而受天下之益也。
按：《書》言：「不寶遠物，所寶惟賢。」故楚人以二臣之善珍乎白珩，齊王以四子之功美於照乘。十朋之龜，國之至寶，信乎惟賢，乃足以當之也。然非聖君在上，隆之以殊禮，待之以至誠，則賢者亦不樂為吾用。今六五為虛中之主，而有親賢之德，則以君心感多士之心，即以人心格上帝之心，此卑以自損者，乃能大有所益歟。
<strong>上九，弗損，益之，无咎，貞吉，利有攸往。得臣无家。</strong>
<strong>《象》曰：弗損，益之，大得志也。</strong>
此一爻是言，上九普其惠於天下，而得遂益民之志也。得臣，能得人心。无家，不可以家計也。
周公繫損上爻曰：上九居損之終，受下之益既多，而欲自損以益下者也。然必待損諸己以益人，則德有盡而惠易窮。惟是因民之所利而利之，即天下自有之益以益天下，而可以无此咎矣。是乃帝王蕩平之政，而非驩虞小補之術，所謂貞也。則加諸億兆，澤無不被，不亦吉乎？施諸遐邇，道可常行，不利有攸往乎？由是民心日歸，海隅日出之邦，靡不率服，而無有遠邇親疏之間也。其得臣寧有家耶？
孔子釋上象曰：上之於下，孰無益之之心哉？然益出於己則所及有限，未能大得志也。今弗損，益之，則惠出於己，無窮澤洽，於民甚廣，無一夫不獲其所，斯其志誠大得矣。粤若唐虞之世，康衢擊壤，帝力相忘，四海共安，耕鑿之常，蒸民惟有雲日之頌，巍巍蕩蕩，殆兹「弗損，益之，得臣无家」之象乎。後世發帑救荒，亦一時䘏災賑窮之典，而省徭薄賦，愛養斯民，惠而不費，要在平日。有天下者，其必以純王之心行純王之政也哉。
