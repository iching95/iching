
<span style="font-size: large;">䷩</span>〈震下巽上〉
益者損之反也。凡卦以内為主，故損下謂之損，而益下謂之益。至上之損益，則不與焉，所以厚其本也。益見於王道，則有减賦補助，約己裕民之政，《彖傳》所謂民悅道光是也。益本於天德，則有遷善改過，進德修業之學，《彖傳》所謂動巽日進是也。疏觀六爻，自初至四，皆以臣之受益言。五上二爻，則以上之益下言。蓋益以興利，初利用為大作，是為天下萬世之大計，非尋常之報効也。二用享帝，為靖獻之大誼。三益用凶事，為盤錯之大任。四利用為依遷國，為安民之大舉。皆非小益之事。至九五之元吉，由惠心之有孚。上九之莫益，由立心之勿恒。則興利之原，未有不本於君心者也。所謂有天德，然後可以行王道也。顧《彖傳》中正有慶，專指二五，而小象於三四亦曰中行者，何也？以二體言，則二五各居其中；以全體言，則三四竝居其中。此三四所以稱中行也。此又因象繫辭之一例。而易之以中行為重者，於此可見矣。
<strong>益，利有攸往，利涉大川。</strong>
此卦震下巽上，損上卦之陽，益下卦之陰，有損上益下之義，然民富而君不至獨貧，則下益而上亦益也，故名為益。卦辭言益道無所不利，以明惠下之政，當急講也。
文王繫益彖辭曰：人君果能損上之有餘，以益下之不足，則仁恩洽暢，上下交孚，有所往而經綸創作，事無弗集而功無弗成，固極其利矣。即使之拯溺亨屯，削平禍亂，則眾志可以成城，一心自能濟變，雖涉大川，亦無不利。甚矣！益之可以興利也。
按：損下以益上，本以求益也，而反成損。損上以益下，己不能無損也，而究為益。可見肥己瘠人者，民貧而君亦無所寄。約己裕人者，民樂而君不至獨憂。故曰：「民為邦本，本固邦寧1。」有天下者，誠不可不務固本之圖已。
<strong>《彖》曰：益，損上益下，民說无疆。自上下下，其道大光。利有攸往，中正有慶。利涉大川，木道乃行。益，動而巽，日進无疆，天施地生，其益无方。凡益之道，與時偕行。</strong>
此《彖傳》，是釋益彖辭，以明益之道亦不外乎時也。中正，指二五言。震巽皆木，故云木道。
孔子釋益彖辭曰：卦之名為益者，蓋以損上卦初畫之陽，益下卦初畫之陰，則是君能自損以益民，民之被其澤而悅者，自無疆域之可限矣。此豈要結小惠，補苴驩虞之治也哉？乃朝廷愛民如子，恩出九重之上，而下逮窮簷蔀屋，靡不普徧，真如天道之下濟而光明。君益民，而民受君之益，民悅道光而民之益即為君之益，此卦之所以為益也。辭言「利有攸往」者，以二五有中正之德，君臣同志，一德交孚。舉凡良法美意，曲暢旁通，而無壅蔽之患，則福慶不僅在一人，而在天下。此往之所以無不利也。又云「利涉大川」者，蓋濟川必乘木，而濟變必需才。震巽皆木，是平時既德澤下究，而遇變復謀猷克壯，能使往無不復，而陂無不平，此大川之所以利涉也。夫於卦名可以知上下之胥益矣，於卦體可以知常變之胥益矣。然豈特此已哉？更以人事與造化觀之，人事之益，莫大於學問。卦德震動巽入，是作聖之功，既奮發精進，又遜志沈潛，自然德崇業廣，日進寧有疆乎？造化之益，莫大於生物。卦變乾易初，而下交於坤，天之施也；坤易初，而上達於乾，地之生也。天下施，地上生，萬物竝育，其利寧有方乎？凡此皆益也，皆道之所在而時之所為也。學問之道，隨時而進。造化之功，順時而新。以至人情之窮而復通，失而復得；物理之消而復長，虧而復盈，何一非與時偕行者耶。益道之無所不該如此。
按：聖人釋損彖曰「二簋應有時，損剛益柔有時，損益盈虛，與時偕行」，釋益彖曰「凡益之道，與時偕行」，可見易道不外一時。聖人合德天地之學，不外趨時。而於損益反覆言之者，見損益為盛衰之始，尤當兢兢致慎，承天時行，損其所當損，益其所當益，而後常變無不宜，上下無不利也乎。
<strong>《象》曰：風雷，益，君子以見善則遷，有過則改。</strong>
此《象傳》是言君子體益象以為學也。
孔子釋益象曰：此卦下震上巽，震雷巽風，風雷之勢交相助益，益之象也。君子知體益之道，莫要於聖學，而聖學莫切於遷善改過。故見一善，若決江河，即時遷就，如風之疾，而莫可遏也。覺有過，如惡惡臭，即時更改，若雷之迅而莫能禦也。由是遷之又遷，善日積而過日寡；改之又改，過全去而善全復。君子體益之學，孰有大於此者乎。昔大禹聞善言而拜，接精一執中之傳。成湯能自得師，改過不吝，而聖敬日躋，故曰：「惟木從繩則正，后從諫則聖。」然則遷善改過，固作聖之功，而虛懷納諫，又遷善改過之要道也與。
<strong>初九，利用為大作，元吉无咎。</strong>
<strong>《象》曰：元吉无咎，下不厚事也。</strong>
此一爻是言，受非常之知者，必有非常之報，而後可無愧也。大作，謂大有作為。元吉，謂所作盡善。
周公繫益初爻曰：初居下位，而受上益，是當進身之始，而膺特達之遇，受寵最渥者。夫上有國士之知，下自當有國士之報，故利用大有作為。利一身者不為，利天下者為之；利一時者不為，利萬世者為之。不徒尋常事業已也，必如是，庶可少塞報稱之責矣。然居下，則位之最卑者也，大作則任之最重者也。居下而任上事，能免出位之咎乎？必其所作者盡善盡美，合乎事理之宜，而中乎經權之妙，然後天子信焉，大臣安焉，而不議其為僭也。否則，作之不善，安冀其有成功哉？
孔子釋初象曰：初必元吉而始无咎者，蓋天下之大事業，必有天下之大責任，而後可為也。初居下位卑，本不當任厚事。苟非元吉，則不惟無建功立業之譽，而且有越職犯分之譏矣。誠不可不致慎於其間也。
按：隱居則求其志，行義則達其道。幼而學者，壯而欲行之，況當世有知我之一日乎？然既度其身矣，又必度其君；既度其君矣，又必度其時。急於自售而昧進退之宜，如漢之賈生，一遭文帝即流涕痛哭，卒至交淺言深，以招謗忌而志不獲伸。故曰：非才之難，所以用其才者實難。明於此爻之義，庶乎免矣。
<strong>六二，或益之十朋之龜，弗克違，永貞吉。王用享于帝，吉。</strong>
<strong>《象》曰：或益之，自外來也。</strong>
此一爻是言，二之受益，當忠順不失，以報其上也。
周公繫益二爻曰：六二虛中處下，上應九五剛明之君，小心翼翼，以事一人。雖無心於求益也，然精誠所感，錫賚優渥，不期而至，有辭之而不得者，為「或益之十朋之龜，弗克違」之象。此由二守臣道之貞，故獲非常之寵，誠能一心自矢，自始至終，守正不變，則臣心愈篤，主眷彌隆，而吉可長保矣。然臣之事君，與君之事天，其分同也。君之益臣，與天之益君，其理同也。苟王者用是虛中永貞之德，而享上帝，帝必鑒其誠而歆其祀，自天祐之，吉又何如也。天之難諶，猶可昭格，而況於君哉。
孔子釋二象曰：六二受上之益，而云「或益之」者，何也？良以六二精白自獻，非有希福干祿之心，寵錫之來，出於意外，即大君亦不過因材而篤，而非有私於二，故曰或也。二真可謂純臣矣。
按：損之六五，以虛中受下之益。益之六二，以虛中受上之益。然損五元吉，而益必永貞而後吉者，蓋損五居至尊之位，合天下以媚一人，固其分之所應得也。若益二以人臣蒙上之眷，貴不期驕，富不期侈，一念之溢，而遂至於不能自持。古來功臣世族，往往以恩寵太過，而啟身家之禍者，多有之矣。聖人戒之，以固守其正，誠萬世為臣者之明鑑乎。
<strong>六三，益之用凶事，无咎。有孚中行，告公用圭。</strong>
<strong>《象》曰：益用凶事，固有之也。</strong>
此一爻是言，六三有所警以免過，而又告以當盡克艱之道也。凶事，謂險阻艱難之事。公，指九五言。圭，通信之物。
周公繫益三爻曰：六三陰柔不中正，特以居益下之時，處下卦之上，有不容不受上之益者，故益之不用吉事，而用凶事。或投以艱巨，或處以盤錯，警戒之，震動之，俾動心忍性，以增益其所不能，故无咎也。然上之待我如此，蓋望我去不中，以歸於中耳。若復不知自責自修焉，何以慰在上之意乎！故必精白乃心，而行事盡善，内誠於體國而不欺，外協於中道而不悖，庶幾中為實中，可以見諒乎君。如告於公而用圭，以通信焉，然後無負成就之意，而咎可免也。
孔子釋三象曰：有孚中行之德，人所固有，但不免遷於外物而失之耳。所以益用凶事者，投之以患難非常之任，正使之自知警懼，而思全其所固有者也。
按：天心仁愛生人，則出災異以儆之；人君厚期臣下，則用凶事以益之。必反身修德，然後可仰答天意，而變災為祥。必至誠不欺，然後可上報君恩，而轉凶為吉。益道真無方也歟。
<strong>六四，中行，告公從。利用為依遷國。</strong>
<strong>《象》曰：告公從，以益志也。</strong>
此一爻是言，六四以益下為心，可以得君，亦可以得民也。公，亦指九五言。初本坤體，坤為邑，上遷為四，故有遷國之象。
周公繫益四爻曰：居中者民之主也，臣者奉上之中，而致之民者也。世之人臣，往往仰不能見信於君，俯不能見信於民者，以其行之不中耳。誠能以益下為心，凡事小心敬慎，斟酌合宜，而一毫不敢偏倚，如此其中行焉，則我以君心為心，君亦即以我之心為心。諫必行，言必聽焉，而告公從矣。是豈特君從之也哉！吾之中，既上孚於君，則必下孚於民。民之情，自安於我。不惟經常細事可行，即時值不得已，勞民動眾，至於遷國，人亦信其至誠，而鼓舞從事，罔有少斁焉。以遷國且無不利，況其他乎！
孔子釋四象曰：進言在臣，聽言在君。四何以告公，而必其見從也？蓋四惓惓以益民為志，所告又有孚惠心之君，是四之志，適合乎五之志。君臣上下一心一德，故告之而無不從，從之而無不利也。
按：臣道與地道同，所謂無成而代有終者。益卦於三四兩爻，一則曰「中行告公用圭」，再則曰「中行告公從」。總見發政施仁，乃大君之事。為人臣者，承流宣化，惟盡其所當為，而不可少萌市恩沽譽之心。庶幾上不疑而下不忌，功成而無震主之嫌也歟。
<strong>九五，有孚惠心，勿問元吉。有孚惠我德。</strong>
<strong>《象》曰：有孚惠心，勿問之矣。惠我德，大得志也。</strong>
此一爻是言，九五誠於益下，故能收得民之效也。我德，謂五之德。惠我德，謂下感五之德。
周公繫易五爻曰：天地生成萬物，不外一誠。大君懷保小民，亦不外一誠。誠者上下同流，而物我無間者也。九五為益之主，陽剛中實，凡所以損上益下者，咸本不忍之心，行不忍之政，念念出於至誠，事事本於忠厚，無一毫違道干譽之私，如是則何待問而知其元吉哉！但見上以誠感，下以誠應，而民之惠我德者，自有孚而無間。相喻之機，固有至神者矣。
孔子釋五象曰：人君惟無益下之實心，德澤偶施，即不勝沾沾自喜。此要結民心之小惠，而非大公無私之正道也。如果惠下之政，出於至誠惻怛，其為元吉，又何俟問焉。至於民惠我德，則我之惠及於天下矣。王者康濟一世之志，不大得乎！所謂民說无疆，其道大光者如此。
按：《洪範》言：「惟皇建極，斂五福以錫庶民。惟時厥庶民，於汝保極。」保極者，錫福之明驗也。益下之主，有孚惠心，則受益之臣民亦有孚惠我德。所謂羣黎百姓，徧為爾德者也。可見上下之勢雖甚懸，而感通之理則甚捷。故曰：至誠而不動者未之有也。
<strong>上九，莫益之，或擊之。立心勿恒，凶。</strong>
<strong>《象》曰：莫益之，偏辭也。或擊之，自外來也。</strong>
此一爻是言上九專利之害，而深致其戒也。
周公繫益上爻曰：此卦上三爻，咸有益下之責。六四能體君心以益下，故有利而無害。九五有孚惠心，而民惠我德，此皆上下交益者也。獨上九以陽剛居上，是在己有餘而非不足者，乃專利好貨，求益不已，全無公利濟人之心，因而眾叛親離，交征互奪，有莫益之而或擊之者焉。所以然者，由其立心之不恒耳。夫愛人者，人亦愛之；益人者，人亦益之，此恒道也。上惟知剝民奉己，一念反常，事事皆悖，凶豈能免乎！
孔子釋上象曰：上九居上位而無以益人，專欲益己，其為害已甚。但言莫益之者，即其求益不遂，據一偏而言之也。其實財聚民散，爭民施奪。或擊之凶，自外而至，出於不測，有非意料所能及者，豈特莫益之而已哉。昔芮良夫言：「夫利，百物之所生也，天地之所載也，而或專之，其害大矣。」人君專之，則害於國；人臣專之，則害於家。甚矣，利之不可專也。此卦自五以下，皆言益下之吉，惟上獨言求益之凶。正見上居高位，懷利事君，止知為一身之計，是以台鼎之尊，而工壟斷之術者，其能免於僇辱乎！宜聖人之深戒之也。
