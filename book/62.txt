〈艮下震上〉
小過四陰二陽，陰過之卦。易貴陽賤陰，二陰函四陽為大過，四陰函二陽為小過。陽雖過，而二五得中，其勢進而有為，故有攸往之象。小過陰柔居中，陽剛失位，故可小事而不可大事，利在居貞而已。夫處小過之時，貴於辭尊而居卑，勇退而不進，此二五所以得柔中之應。而三四不當位，以陽剛處之，惟在慎防，以免患也。初六陰之始進，上六陰過之極，以小才而有躁動之失，不能下而上，至於亢極，宜其凶災之洊至矣。君子惟謹其在我之所得為者，於尋常之事，過於周防，而不敢為非分之舉，此所謂過以得中也。方諸箕子之明夷，文王之用晦，其得小過之義者乎。
<strong>小過，亨利貞。可小事，不可大事。飛鳥遺之音，不宜上，宜下，大吉。</strong>
此卦艮下震上，卦中四陰二陽，陽為大，陰為小，陰多於陽，小者過也，故名小過。卦辭言，處小過之道，當安分以守正也。飛鳥遺音，是輕舉留音，無甚大過之象。
文王繫小過彖辭曰：小過以陰過乎陽為義，其在人也，才不足而守有餘，就其作為，於人無所逆，於事無所拂，有可以得亨者。然必不自恃其可亨，惟安守分義，不失當然之貞，乃為利耳。其利貞何如？如尋常之事，無甚艱虞，吾之才分所能為而量力為之，則可。如事關國家，舉動非常，吾之才分所不能為而强為之，則不可。即所謂小事亦須收斂退讓，不居亢而居卑，若飛鳥遺音，下而不上者然。蓋不宜誇張而凌上，但宜謙抑而處下也。凡此皆小過之貞，可長保其亨而大吉矣。
按：《易》止陰陽二義，陽過乎陰為大過，陰過乎陽為小過。《易》於大過許其利往，然剛中而必巽悅乃亨。以小心用其大才，斯無不亨也，況處小過者乎。陰柔過勝，才小而心愈欲小，故亨必利貞，不貞則不亨也。若力小而任大，德薄而上人，未有不失其貞而獲戾者。聖人致戒於陰之過深矣。
<strong>《彖》曰：小過，小者過而亨也。過以利貞，與時行也。柔得中，是以小事吉也。剛失位而不中，是以不可大事也。有飛鳥之象焉，飛鳥遺之音，不宜上宜下，大吉。上逆而下順也。</strong>
此《彖傳》，是釋小過彖辭，言因時而不失其正，處小過之要道也。柔得中，指二、五。剛失位，指三、四。
孔子釋小過彖辭曰：卦名小過，以卦體陰過於陽，是小者過也。以義言之，小心過甚，無輕舉妄動之失，即可以是而得亨也。然必利於貞者，以小過之時，必量力安分，謹密周畏之獨至，與時偕行，始得貞而為利也。時行何如？以二五爻言之，柔而得中，柔非幹理之才，本不足以任事，幸其得中，則善用其柔，不至於因循廢棄，尚可以處小事，勝任而得吉也。以三四爻言之，剛失位而不中，剛固有圖大之才，但失位則無權，不中則累德，不能善用其剛，而鮮弘濟時艱之畧，安可任大事而有為乎？且以卦體言之，内實外虛，有飛鳥之象。有其象則當思其義，卦辭所謂「飛鳥遺音，不宜上，宜下，大吉」者，正以小過之時，若處於驕亢，而有上人之心，則拂於時，為逆；安於卑遜，而有下人之心，則協於時，為順。惟上逆而下順，所以不宜上，宜下，必與時行，之為貞也。能與時行，有不得亨而吉者乎？
按：小過利貞，而釋之曰與時行者，蓋違時則中者亦過，適時則過者乃中。故可小而不可大，宜下而不宜上。此即君子時中之學乎！若小人者，不安於小而妄欲居上，所謂無忌憚而反中庸者是也。聖人於小過之時，丁寧反覆，所以勉君子而警小人，無所不至矣。
<strong>《象》曰：山上有雷，小過，君子以行過乎恭，喪過乎哀，用過乎儉。</strong>
此《象傳》，言君子體小過之義，善用其過而趨於正也。
孔子釋小過象曰：山上有雷，聲離於地而未升於天，小過之象也。君子體之，以時當小過，豈能居高圖大，務為驚世駭俗之事？就一身之中，日用常行，無關於天下國家者，皆小也，皆其可以過者也。如行己易傲，寧過乎恭，而但不至於足恭；居喪多易，寧過乎哀，而但不至於滅性；制用患奢，寧過乎儉，而但不至於失禮。此皆小事而宜下，總見慎小之意多，而張大之心少，是過得其正，而不為過矣。
按：時當小過，世道日漓，所貴補偏救弊，矯不正以歸於正。此恭哀儉三者，有舉趾高之莫敖，正考父矯之以傴僂；有短喪之宰予，高柴矯之以泣血；有三歸反坫之管仲，晏子矯之以敝裘。所以勵人心，而維風俗，有所為而為之，其亦因時制宜，善體小過之義乎。
<strong>初六，飛鳥以凶。</strong>
<strong>《象》曰：飛鳥以凶，不可如何也。</strong>
此一爻為舉動躁妄、不宜上而上者示戒也。以凶，謂以飛致凶也。
周公繫小過初爻曰：小過之時，凡事宜收斂處下。初六陰柔，上應九四，以躁易之性，喜應助之力，志滿氣揚，不安於下。欲進而妄邀非分，震動一時，如飛鳥然。鳥本在下，飛則上而不下，違時逆理，以此招尤取敗，凶所自致，不亦宜乎。
孔子釋初象曰：凡人凶害，未有不可救止者。如初六，不安其分，居下而欲上。憑勢作威，孽自己作，凶之至也，莫可救解，亦無如之何矣！此聖人致戒之深，謂其宜下反上，不能處小過而貞也。
按：叔季之世，小人憑藉聲援，得時用事，相與傾危國家。逮天下既被其患，而身家之禍敗亦隨之。此初六之凶，所以莫可如何也。人君知此，當制之於始，不使勢重難反，則可無尾大之憂，與凌上之禍矣。
【今注】
<strong>叔季之世</strong>：衰亂的末世、末代。《左傳》昭公六年：「夏有亂政而作禹刑，商有亂政而作湯刑，周有亂政而作九刑，三辟之興，皆叔世也。」僖公二十四年孔穎達疏：「伯仲叔季，長幼之次也。故通謂：國衰為叔世，將亡為季世。」伯仲叔季為兄弟排行，因叔季排行在末，因此以叔世指稱國家衰落，季世為國家將亡。
<strong>六二，過其祖，遇其妣；不及其君，遇其臣。无咎。</strong>
<strong>《象》曰： 不及其君，臣不可過也。</strong>
此一爻言純臣守分以事君，得小過之貞也。三四陽爻，皆居二之上，有祖之象。五陰爻，有妣之象。相過之謂過，凌逼之謂及，適相當之謂遇。
周公繫小過二爻曰：六二以柔居中，純德之臣也。其進而事君，循理守分，克驕亢之心，秉恭順之節。過三四而遇六五，是去陽而就陰，去亢而從順。以象言之，猶過其祖，遇其妣也。如此則不敢凌迫其君，居下處順，適得為臣之分。以義言之，是不及其君，而遇其臣也。不疑不忌，何咎之有？
孔子釋二象曰：六二之不及其君者，豈才力有不足乎？人臣之分，固不可稍過乎君。臣而過君，小則專恣而不敬，大則僭越而不忠，有斷斷不可者。惟不可過，所以不及。二之能免於咎者，其以此歟！
按：司馬光曰：「君臣之分，猶天地之不可易。」「然後上下相保，而國治安。」王風既降，君弱臣强，如魯三家，晉六卿之類。蔑棄名分，駸駸乎有及其君之勢，罪莫大焉。聖人於小過二爻，特申之以大義，曰「臣不可過」，所以立綱常之準，為萬世之防。其猶《春秋》尊王之義乎。知其不可過而不過，此六二之柔中為能恪守臣道，而不失其貞也。
<strong>九三，弗過防之，從或戕之，凶。</strong>
<strong>《象》曰： 從或戕之，凶如何也。</strong>
此一爻見君子之防小人，不可不過為之慮也。
周公繫小過三爻曰：凡事不可太過，獨防小人之心，不可不過。九三以陽剛之德，失位不中，時當陰過，正眾陰之所欲害者也。若自恃其剛，逞其才力。謂可制之有餘，不深思遠慮，過為之防。小人從此乘間而入，為所中傷，致有意外之虞。大則患及於國，小則危及其身，凶可知矣。
孔子釋三象曰：天下事，惟有備可以無患。今三無防患之術，則戕害之者，乘其無備，出於意表。始既莫知所自來，終又莫究所底止，其凶之甚也如此，防之容可弗過乎？從來小人之伺君子常密，君子之待小人常疏。漢之陳蕃竇武，相與協謀，剪除羣小。惟機事不密，反召禍端。唐之李德裕，君臣契合，近倖潛伏，不知其志欲求逞，一發而遭貶逐。此皆弗過防之故也。聖人於九三，諄諄告戒。蓋必立身不敗之地，然後天下事可有為耳。
<strong>九四，无咎。弗過遇之，往厲必戒，勿用永貞。</strong>
<strong>《象》曰： 弗過遇之，位不當也。往厲必戒，終不可長也。</strong>
此一爻言，當善用其剛，隨時合宜，而不失其中也。
周公繫小過四爻曰：九四當過之時，剛而不中，宜有咎矣。然能以剛處柔，寧過於柔而為恭，弗過於剛而為傲。適合乎處過之宜，為弗過遇之之象，所以无咎者在此。若使任剛而往，則躁進而任事或疏，用壯而去邪過激，是過於剛矣。故有厲而當戒。所以然者，亦其時適當然耳。如因戒往厲，專於用柔，則將柔過而廢矣。故又勿用永守以為貞，但當斟酌時宜，善用其剛，以求合乎中，則處過之善道也。
孔子釋四象曰：四之弗過遇之者，惟其以剛居柔而不當位。雖不中，可以求中，所以弗過於剛而適合其宜也。若往厲必戒，往則過剛失中，終至於敗，豈久長之道乎。
按：剛柔貴於得中。九四所居之位，有中道焉。然當羣陰用事，以君子處小人之間，進而圖功，則為所傾陷。退而守道，亦不免孤危。進退行藏之際，岌岌乎難言之矣。惟審機觀變，動與時行，則剛柔並用，可以守中而不過。此四之所以无咎也。
<strong>六五，密雲不雨，自我西郊，公弋取彼在穴。</strong>
<strong>《象》曰： 密雲不雨，已上也。</strong>
此一爻為居高無助，不能有為者戒也。在穴，陰象，指六二。已上，過上也。
周公繫小過五爻曰：六五以柔而中，其才僅可小事，乃居尊任大。又當陰過之時，優柔寡斷，不能大有所為，以沛澤於民。如雲自西郊，雖密而不雨之象。是在己固不能為矣。為五計者，或得剛陽之佐，扶持興起，代君澤民，則不雨者猶可雨也，乃弋取者。又六二之陰柔，以無能之臣，輔不振之君，安能相助為理，以圖天下之事乎？
孔子釋五象曰：密雲不雨之故，六五才弱，而乃居尊過高，不能虛己下賢以求輔，則膏澤屯而不下，安望其有濟乎？所處已上，不能有為者也。
按：小過之二《象》曰「臣不可過」，其在六五曰「已上」，是不特臣不可過，即君亦不可過也。若君處於太高，則上下睽隔，必至下情蔽而不上通，上恩壅而不下達。天下之患，莫大於是矣。故君道則天而下濟，佐理得人，則民隱周知而澤可下究。《記》曰：「天降時雨，山川出雲。」言得賢輔佐之義也。五之不雨，殆可反觀而自見矣。
<strong>上六，弗遇過之，飛鳥離之，凶，是謂災眚。</strong>
<strong>《象》曰： 弗遇過之，已亢也。</strong>
此一爻明亢非小過之宜，極言其凶以示儆也。離，過之遠也。
周公繫小過上爻曰：上六柔而過中，處極過之時，又居動體之上。凡事率意妄行，弗合乎宜。違理過常，如飛鳥宜下，離之而遠去，則過高已甚，一蹶而不可救矣。以此致凶，天人交忌，災眚不期而至，皆上所自取，非出於不幸也。
孔子釋上象曰：當過之時，宜下不宜上者也。亢且不可，況至於過亢乎。上之弗遇過之者，由其已亢而不能下，所以犯上逆之戒，而致天人之忌，凶莫甚於此矣。
按：小過初爻從下而上，言凶之始；上爻已上而亢，言凶之終。甚言小人在上，乘時負勢，釀禍作災，不獨凶在一身，亦且毒流天下。故凡災眚之來，如水旱凶荒，日食星變，山崩地震之類。自天降者，數猶可逭22。惟小人之凶，孽由人作，是謂災眚，不可倖而免也。聖人言之切，慮之深，總見處過者任小而不可大，居下而不宜上，能與時偕行，尚何凶之有哉！
