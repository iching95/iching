欽定四庫全書
日講易經解義卷十二
〈震下震上〉
震取一陽生於陰之下，有奮迅激發之意焉。然當變動之時，而能恐懼脩省，則可致福而遠害，故曰亨。此卦以初為震主，其餘諸爻各就其位，以明處震之義耳。六二守正於震來，故復得也。六三去不正於震時，故无眚也。九四沈溺於二陰，故未光也。六五中德自守，以恐懼為心，故能易亂為治，以危為安，使无喪而有事也。人君致治也，在一念之兢惕，知其危則思保危，憂其害則思弭害。故雖如上之陰柔而處震極，猶能早圖而无咎也。觀震卦，自上六之外，别無凶者，以其有危懼之心，無逸豫之志也。然與其臨震而方懼，不如未震而豫防。故境之震，出於猝至者，未可知也；心之震，惕於平時者，可自主也。能以心御境，境可無患矣。
【今注】
<strong>兢惕</strong>：朝兢夕惕，即乾卦「君子終日乾乾，夕惕若」之義。朱熹〈戊申封事〉：「尚當朝兢夕惕，居安慮危，而不可以少怠。」
<strong>震，亨。震來虩虩，笑言啞啞。震驚百里，不喪匕鬯。</strong>
此卦上下皆震，一陽始生於二陰之下，有突如其來，迅奮激發之義。是當震而能動者也，故名為震。卦辭言，人心常存恐懼，乃為致福之道也。震來，當震之來時。虩虩，恐懼驚顧貌。震驚百里，以雷言也。匕，所以舉鼎實。薦，則升於俎上。鬯，謂以秬黍酒和鬱金以灌地降神。不喪匕鬯，存主有定也，以長子言。震為長男，故有長子之象。
文王繫震彖辭曰：時至於震則變動不寧，若不可以得亨矣。不知生全出於憂患，而安樂得於艱危。震蓋自有亨之道焉。震亨何如？人當震之來時，苟能虩虩然恐懼脩省，而不敢有一毫慢易之心，則圖維之周，慮事之熟，始於憂勤，終於安適，而一笑一言，皆啞啞自如矣。雖或卒然之頃，變起意外，如雷之奮擊，百里之内，莫不為之震驚。然此中之主宰素定，身心泰然，無改常度，不猶長子之主祭者，恪守所主之重，而不喪匕鬯乎！震有亨道如此。
按：震有自内出者，則為恐懼脩省；有自外至者，則為憂患災害。然聖人不恃震之不來，而恃我有處震之道。故兢業日惕於神明，抑畏時凜於夙夜。蓋惟懼乃可以不懼，惟危乃可以不危。《詩》曰：「敬天之怒，無敢戲豫。敬天之渝，無敢馳驅。」言其敬也。若不知敬懼，而以慢易乘之，則事變之來，將惶惑而不知所措矣。故臨大事而不失者，惟始終一敬而已。此處震之道也。
【今注】
<strong>敬天之怒，無敢戲豫。敬天之渝，無敢馳驅</strong>：敬畏上天的發怒警示，不敢遊戲逸樂。敬畏上天的渝變，不敢任情放縱。語出《詩經‧大雅‧生民之什‧板》。
<strong>《彖》曰：震，亨，震來虩虩，恐致福也。笑言啞啞，後有則也。震驚百里，驚遠而懼邇也。出可以守宗廟社稷，以為祭主也。</strong>
此《彖傳》，是釋震彖辭以明震之所以亨也。則，法也。出，謂繼世而主祭也。「出可以守宗廟社稷」上當有「不喪匕鬯」四字。
孔子釋震彖辭曰：震而繫以亨者，蓋人事之安危，係於一心之敬怠。心能震動，則自有亨道，不待言矣。又云「震來虩虩」者，蓋憂患災害自外而來，惟心存戒懼，不敢少寧，則憂患消而安樂至，恐雖非福，乃所以致福也。又云「笑言啞啞」者，蓋遇事而懼，則審慮必極其精，區畫必極其當。一舉一動，無不合於法則，此所以得相安無事，而笑言啞啞也。所謂驚震百里者，蓋言國家事變卒臨，眾志揺動，如雷震百里之内，遠邇皆為之驚懼也。當此時，而有長子之責者，乃能處之凝定，不失所主，則持重之德，真足以負荷重器，可以守宗廟社稷，而為天地神人之祭主矣。
按：易以乾為人君之象，震為儲貳之象。蓋能成其為子，斯無負其為君。震之懼，即乾之惕。震之動，即乾之健。人情懼則畏威之念迫，而省過之心生。動則怠慢之氣祛，而明作之功奮。乾道之乘時御天，長子之主鬯宗廟，乾與震無二理也。
<strong>《象》曰：洊雷，震，君子以恐懼脩省。</strong>
此《象傳》，是言君子畏天之學也。洊，再也。
孔子釋震象曰：雷聲至重，洊則加厲，震之象也。君子體之，以為禍患之來，皆人事所感召，自非反身脩德，何以格天而弭災？於是内存恐懼而作於心者，罔敢有怠忽之時；外務脩省而見於事者，罔敢有苟且之行。戰戰兢兢，實圖率德改行，以無負天心之仁愛，斯處震之道得矣。
按：人未嘗無恐懼之時，而恒不能盡脩省之實。蓋徒恐懼而不脩省，則變至而憂慮百出，變已而怠緩自如矣。君子則憂其變之來，而恐懼以圖之於先；思其變之弭，而脩省以救之於後。所以能盡畏天之學也。昔周宣王遇災而懼，側身脩行。宋景公一言合道，熒惑退舍。恐懼脩省，誠人君挽回天心之要道哉。
<strong>初九，震來虩虩，後笑言啞啞，吉。</strong>
<strong>《象》曰：震來虩虩，恐致福也。笑言啞啞，後有則也。</strong>
此一爻是言，人能先事而戒則可以無患也。
周公繫震初爻曰：初為成震之主，處震之初，是能常存敬畏而虩虩然恐懼脩省者。如是則思患豫防，始於懼而後可以不懼。笑言啞啞，安樂自如，不亦吉乎。
孔子釋初象曰：初九震來虩虩者，豈終於恐懼乎？蓋心存敬惕之念，自獲安適之休，可以致福也。笑言啞啞者，豈出於倖致乎？蓋心當恐懼之後，宰物之機已熟，御事之權已定，自有處震之法則也。
按：周公繫震初之辭，即文王之彖辭。先儒言，震為長子，有主器之責。文王既以全彖當之，周公專屬之初九，何也？初陽在下，即乾之潛龍。古者天子之元子，與公卿大夫元士之子，凡民之俊秀，同齒讓於學宮，為有君父在則禮然。此爻辭所以專屬之初九，欲令後世知早諭敎之道，風愆之訓，〈無逸〉之篇，師保日陳於前也。其餘諸爻，則又各就其位，以明處震之義焉。
【今注】
<strong>同齒讓於學宮</strong>：《禮記‧文王世子》：「故世子齒於學，國人觀之，曰：「將君我而與我齒讓，何也？」曰：「有父在則禮然。」然而眾知父子之道矣。其二曰：「將君我，而與我齒讓，何也？」曰：「有君在則禮然。」然而眾著於君臣之義也。其三曰：「將君我，而與我齒讓，何也？」曰：「長長也。」然而眾知長幼之節矣。故父在斯為子，君在斯謂之臣。居子與臣之節，所以尊君親親也。故學之為父子焉，學之為君臣焉，學之為長幼焉。」世子未來將成為我的君王，但要與我同齒，也就是以年紀長幼來排序，在學宮中必需禮讓，為什麼？有父親在時，自然會有父子之禮。有君王在時，自然會有君臣之禮。有長者在時，自然會有長幼之禮。
<strong>風愆之訓</strong>：三風十愆，巫、淫、亂三種不良風俗與十大罪過。《尚書．伊訓》：「敢有恆舞于宮，酣歌于室，時謂巫風。敢有殉于貨色，恆于游畋，時謂淫風。敢有侮聖言，逆忠直，遠耆德，比頑童，時謂亂風。惟茲三風十愆。卿士有一于身。家必喪。邦君有一于身。國必亡。臣下不匡其刑墨。具訓于蒙士。」
<strong>無逸之篇</strong>：成王初政，周公作〈無逸〉勸戒成王不可過於安逸。收於《尚書‧周書》。
<strong>師保</strong>：《禮記‧文王世子》：「虞夏商周，有師保，有疑丞。設四輔及三公，不必備，惟其人。」師也者，教之以事而喻諸德者也。保也者，慎其身以輔翼之而歸諸道者也。
<strong>六二，震來厲，億喪貝。躋于九陵，勿逐，七日得。</strong>
<strong>《象》曰：震來厲，乘剛也。</strong>
此一爻是言，二為强暴所迫，惟能自守，則可以獲安也。十萬曰億，謂大也。九，陽數之極。九陵，言其極高也。七日者，卦位有六，七乃更始，事既終，時既易也。
周公繫震二爻曰：六二陰柔，乘初九之剛，以柔弱之資，而遇强梁之人，是當震之來而危厲也。且不但危厲而已，因怖懼而大喪其所持之貨貝，且遠避而升于高陵之上，其不皇自安如此。幸柔順中正足以自守，所遭雖為不幸，而此心不為之亂。及時過事平，其所喪者不待追求，而七日自獲矣。
孔子釋二象曰：震來厲者，蓋六二乘初九之剛，以柔遇强，力不相敵，危厲之來，勢所必至，豈德不足哉。
按：陽剛之人，多震動有為；陰柔之人，多因循不振。以柔乘剛，往往得困，固其宜耳。然能居中履正，以退為進，始雖有不克自全之憂，後自有復還故物之喜。其喪也，乃所以為得也。六二之勿逐自得，其殆善處震者歟。
【今注】
<strong>不皇自安</strong>：不暇自安，無以自安。皇，《爾雅·釋訓》作偟：「暇也。」
<strong>六三，震蘇蘇，震行无眚。</strong>
<strong>《象》曰：震蘇蘇，位不當也。</strong>
此一爻是言，三之無德致危，因示以善反之術也。蘇蘇，緩散自失之狀。
周公繫震三爻曰：六三以陰居陽，不得其正，是當危懼之時，而猶行險僥倖，罔知脩省，以致災難愈迫，不勝其驚懼之心而精神渙散，有蘇蘇之象。若能以此懼心而震動激厲，去其不正以從於正，則難處之中，尚有善處之術，危者可以復安，何至於眚乎？
孔子釋三象曰：凡人必有奮發之心，斯無怠緩之失。三之震蘇蘇者，由其處位不當，失中正之則，是以皇恐失措，至於蘇蘇也。
按：三為危地，當震懼之來，即以剛居之，猶慮弗勝。陰柔處此，宜其操持不固，至於自失也。然天下禍患之生，無不可戡之道，惟懼其自暴自棄，畏難苟安，則終於不振耳。何如奮發有為而祛怠惰之習，憂勤惕慮而勵脩省之圖，安在亂者不可反而治，亡者不可轉而存乎？聖人以震行之道勵之，其垂示者至矣。
<strong>九四，震遂泥。</strong>
<strong>《象》曰：震遂泥，未光也。</strong>
此一爻是言，四之溺於晏安而不能振拔也。遂泥，陷溺而不振之象。
周公繫震四爻曰：九四處柔則失剛健之道，居四則無中正之德，又陷於二陰之間，載胥及溺，不克自拔，則其往也，將遂沈溺而不復起矣。
孔子釋四象曰：當震時而能自奮發，庶幾不至於滯溺。今震而遂泥，則終於幽暗而已，豈能自耀於光明乎。
按：震為剛德之首，初以剛居剛，振動有為，震之所以亨也。四亦為震之主，而失剛不正。錮於重陰，處危難而無退守之德，欲震動而無奮勵之行。則日就沈淪，終於柔闇，震道亡矣。《春秋傳》曰：「晏安鴆毒，不可懷也。」從古天姿高絶者，往往以一端之嗜好，不足亂其聰明。便辟之小人，不足惑其神志。而偶狎近之，遂為所中而不及覺矣。所以具生知之材，又必加以克己之學，然後性行光而功業彰。庶幾剛德常全，而動無不亨也乎。
【今注】
<strong>載胥及溺</strong>：大家一起溺水。《詩經‧大雅‧蕩之什‧桑柔》：「其何能淑，載胥及溺。」載，語助辭。胥，相、與也。皆也。
<strong>六五，震往來厲，億无喪，有事。</strong>
<strong>《象》曰：震往來厲，危行也。其事在中，大无喪也。</strong>
此一爻是言，五處危懼之時，而德尚足以有為也。億，大也。
周公繫震五爻曰：六五以陰柔而當震之時，是懦弱之人。履國家之變，才既不足以振拔，而勢又處夫艱虞，宜其往來皆厲，無時而不危也。然其所處得中，才雖不足以濟時，而德猶足以自守，故能易危而安。君德尚可復脩，治道尚可復振，大无所喪，而又能有事也。
孔子釋五象曰：六五震往來厲者，言以柔弱之才，而當此多難之秋，其所行皆危厲也。所行危厲，而猶能以有事者，以其實有中德。於凡事之來，皆恐懼脩省以處之。知其危則思保其危，憂其害則圖弭其害。惟事事乃其有備，不但止於无喪而已。
按：當震時，非有才固不足以成功，非有德亦不能以自守。六五居位得中，雖不足於才，而尚優於德，故能兢兢業業，雖處厲而无喪。蓋往來皆厲，則更患多而慮事久，此多難所以興邦也。其事在中，則脩省密而偏倚消，此守正所以制變也。惟其始於懼，是以終於無懼。人君之一心，豈非治亂所從出也歟。
【今注】
<strong>艱虞</strong>：艱困與憂心。虞，憂也。
<strong>上六，震索索，視矍矍，征凶。震不于其躬，于其鄰，无咎。婚媾有言。</strong>
<strong>《象》曰：震索索，中未得也。雖凶无咎，畏鄰戒也。</strong>
此一爻是言，六才弱不足以當禍患，而教其防之於早也。索索，謂志氣消阻。矍矍，謂瞻顧徬徨。征，往也。
周公繫震上爻曰：上六純乎陰柔，既無自守之操，處乎震極，又當事變之衝，是無才而遇大變者也。故當震動之來，而志氣索索然以消阻，瞻視矍矍然而徬徨，以是而往，則中先自亂而無以御事之變，其凶必矣。所以然者，由處震極，不能圖之於早也。苟能思患預防，於震未及躬而于其鄰之時，恐懼脩省，則患可弭，變可消，自不至於索索矍矍之凶，而可以无咎。然以陰柔處震極，雖能警戒預備，亦不免於意外之虞。即如婚媾，乃相親愛者，且不免於有言，況可晏然而不戒乎！
孔子釋上象曰：震索索之見於外者，實原於心之危懼而不自安也。若中有主，則豈至於是哉？雖凶而得无咎者，蓋天下之事，防於未然者易為力，制於已然者難為功。今震方在鄰，乃鄰所戒也。及此時而畏之，則有備無患，又何咎矣？
按：震卦自上六之外，别無凶者，以有恐懼之心，而無逸豫之志。然與其臨震而方懼，又不如未震而豫防。晉士燮言：「惟聖人能内外無患，自非聖人，外寧必有内憂。」漢史稱，魏相在宣帝時，勅椽史按事郡國，輒白盗賊風雨災變，相輒奏言之。欲其君知憂懼，常如禍患之至。可見聖明之主，無時不凛淵冰之危；忠愛之臣，無日不陳綢繆之戒也。全卦言處震之道，莫切於此矣。
【今注】
<strong>晉士燮言</strong>：士燮，春秋時晉國大夫，又名范文子。「惟聖人能内外無患，自非聖人，外寧必有内憂」語出《左傳》成公十六年，六月，晉與楚兩國鄢陵之戰，范文子不欲戰，郤至以避楚不戰為恥辱，范文子不以為然。
<strong>魏相勅椽史按事郡國</strong>：魏相，漢宣帝的宰相。魏相命令他的功曹執事們，休假結束從家反回時，要報告在四方所見異聞，或者是有什麼異象，或者發生什麼盜賊之事。如果這些事各郡不上奏，他就會上奏。事跡見《<a href="https://www.chineseclassic.com/content/1521" target="_blank">漢書‧魏相傳</a>》：「相敕掾史案事郡國及休告從家還至府，輙白四方異聞，或有逆賊風雨災變，郡不上，相輙奏言之。」敕，命令。「椽史」或作「掾史」，漢代中央及地方都會設「掾史」，以分曹治事。
