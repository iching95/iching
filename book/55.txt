〈離下震上〉
卦以明動相資為義，離明主之，而震動將之。致豐之本，即保豐之道。初九明之初，九四動之初，同為陽剛，相須以成其用，故曰配，與他處之以應為配者不同。他卦應爻皆貴陰陽相配，獨豐九三以至明之體應上六之至暗。剛為柔掩，故有見沬折肱之象也。六五體本柔暗，六二應之，九四比之，而皆有豐蔀見斗之象。至六五本爻而曰「來章有慶譽吉」者，蓋六五為豐之主，居震之中。六二文明中正，乃大賢在下者為之正應，五能屈己下賢而來致之，即有明動相資之益，非豐蔀見斗之說矣。
按：卦為豐亨之象，而爻多警戒之辭，深慮豐之不可長保，必在明以善動，動合至明，撤蔀屋之蔽，取來章之益，則盈虛消息，皆自我操，而常如日中之照天下矣。蘇軾曰：「豐者，至足之辭也。足則餘，餘則溢。聖人處之以不足，而安所求餘？故聖人無豐，豐非聖人之事也。」
<strong>豐亨，王假之。勿憂，宜日中。</strong>
此卦離下震上，以明而動。明足以照，動足以亨，皆致豐之道，故名為豐。卦辭言，人君當天運之隆，宜持盈而脩人事也。假，至也。
文王繫豐彖辭曰：豐當時勢盛大之會，居天位而富四海，天下一統，治化四訖，豐固亨之時矣。夫豐亨之時，人民之繁庶，事物之殷盛，雖為可喜，而盛極即為衰之所伏，此固可憂者也。然王者至此，徒憂亦何益乎？但能持盈戒滿，守常而不至過盛，如日之中天，而不昃焉，則明之所及，無所不照，可以永保其豐矣。
按：豐者盛滿之象，似無可憂，而曰有憂道焉，憂其極盛而難保耳。蓋造化無滿而不損之理，惟人君時時以此為懼，而不敢存侈肆之心，然後大業可以常守而勿墜。朱熹謂：「如捧盤水，戰兢自持，方無傾側滿溢之患。」所謂能憂者，決不至於有憂矣。
<strong>《彖》曰：豐，大也。明以動，故豐。王假之，尚大也。勿憂，宜日中，宜照天下也。日中則昃，月盈則食，天地盈虛，與時消息，而況於人乎！況於鬼神乎！</strong>
此《彖傳》，是釋豐彖辭，以明保豐之道也。
孔子釋豐彖辭曰：卦名豐者，是車書歸於一統，禮明樂備，物阜民安，治功盛大之謂也。然何以致此哉？卦德離明震動，明則察物而無遺，動則振作而成務。二者相合，故事無不立，而功無不成，此其所以為豐也。辭云「王假之」者，蓋王者當豐大之時，事有可為，而力足自擅，則其志欲日廣，制度規為，自然尚大，而有不安於狹小之勢。是以有憂道也。又云「勿憂，宜日中」者，言王者守國，常如極盛之時，則志氣清明，百務脩舉，而有以徧照乎天下也。蓋日惟中方能照萬物，君守中乃能照天下，一或過盛而不能常中，則遺於所照之外者多矣，豈人主之所宜乎！如是者何也？蓋嘗推盛衰之理，而確知中之不可過矣。日以中為盛，日之既中，未有不昃者也。月以盈為盛，月之既盈，未有不食者也。豈惟日月，雖天地之大，其盈虛亦隨乎時。時乎息也，則氣機變化，萬物顯諸仁，而天地盈矣；時乎消也，則氣機收歛，萬物藏諸用，而天地虛矣。時之所在，天地尚不能違，而況人事者，不出於天地之外也。治亂相尋，其能以常盈乎？鬼神者，不過為天地之用也。屈伸相感，其又能以常盈乎？盛衰之理，無在不然，此王者保豐之治，宜守中而不可過也歟。大抵豐亨豫大之時，君臣上下，不期侈而自侈，豈獨常人為然。賢智之辟，乃有更甚者。非不明也，而過乎明，則鋪張揚厲之念生矣；非不動也，而過乎動，則好大喜功之舉多矣。驕心一生，何所不至？故聖人急急惕之以憂。若曰世之所謂安者乃危之伏也，世之所謂治者乃亂之機也。蓋先奪其所恃，而後可告以持盈保泰之實事也。語云：「以一人治天下，不以天下奉一人。」天佑下民，作之君。正欲其勞，而豈貽之以逸也哉！
<strong>《象》曰：雷電皆至，豐，君子以折獄致刑。</strong>
此《象傳》，是言君子法天之威明以治獄也。折，謂剖斷其曲直。致，謂推致其重輕。
孔子釋豐象曰：雷電皆至，威照並行，盛大之勢，豐之象也。君子以為，獄者天下之大命，而刑者一成而不變者也。故於獄之未決，則取電之明以折其獄，剖斷其曲直，而必得其情實，惟明克允也。獄之既成，則取雷之威以致其刑，推極其輕重，而必當其罪惡，惟斷乃成也。夫明以折獄，威以致刑，則用法平允，而天下無冤民矣，此保豐之道也。
按：噬嗑明在上，威在下，是明得事理，民未有罪而先立法於此，以待異日之用，故曰「明罰勅法」。豐威在上，明在下，是用法時，能洞悉下情，而上之用威，方無過差，故曰「折獄致刑」。然則王者之用刑，雖云威照並用，而又必以明為主也。
<strong>初九，遇其配主，雖旬无咎。往有尚。</strong>
<strong>《象》曰：雖旬无咎，過旬災也。</strong>
此一爻是言人貴相資之益，而不可恃才以求勝也。配主，指九四。旬，均也。
周公繫豐初爻曰：天下之相應者，如陰應乎陽，柔從乎剛，常非均敵。初九與九四，同為陽剛，則彼此適均，宜其不相得矣。然致豐之道，非明無以照，非動無以行，原相資也。今以初九之明，而遇九四之動，則明足以灼其理，而動又足以致其用，是四乃初之配主也。雖勢分才力，似不相下，而德實相成，則何咎哉。由此而往，何功不立，何事不濟，而且有尚矣。
孔子釋初象曰：初之與四，雖皆陽剛，而明動相資，固可无咎矣。然與人共事，凡遇才力之均者，必虛心以下之，庶可以成天下之功也。使或萌一求勝之心，而欲出其上，是為過旬，則將相忌相仇，而災患隨之矣。
按：人臣事君，協恭和衷則相濟而成功，負氣爭能則相厄而兩敗。漢之盛也，魏相以嚴總職，丙吉以寬治民，未嘗以寬嚴相左也。唐之興也，房玄齡善謀，杜如晦善斷，夫且以謀斷交資也。此皆一心為公，而視人之有技若己有之，安有媢嫉為懷，彼此傾軋，以致禍延於國者乎。為人君者，務求公忠無私之士而用之，庶可化偏黨之弊，而收師濟之效矣。
<strong>六二，豐其蔀，日中見斗。往得疑疾，有孚發若，吉。</strong>
<strong>《象》曰：有孚發若，信以發志也。</strong>
此一爻是言，人臣事君當積誠以為感悟之本也。蔀，障蔽也。
周公繫豐二爻曰：六二當豐之時，為離之主，是人臣之有明德者。而上應六五柔暗之君，非不竭智盡力而無如。忠愛雖切，終不能自達於上。正猶豐大其蔀屋，而日中之至明，反可以見斗。是太陽無光，其昏已甚矣。使不度其勢之不可，而往從之，遽欲釋其惑，以開其蔽，則反重君之猜疑，以取疾害而已。惟在積誠意以感發之，艱難有所不辭，讒謗有所不懼。祗此恪恭，震動一念，歷久而不渝，庶蔽可開，而惑可釋。君心不患其難格也，不亦吉乎。
孔子釋二象曰：人君之蔽，雖難以口舌爭，而其本來之明，未有不可發者。特積誠未至，不足以感動之耳。所謂有孚發若者，正言一於孚信以感發君志，而行其道也。事君者，可不勉哉。
按：君臣之誼，根於天性。人臣効忠於主，不顧事之濟否，而徒欲博一己之名高，即此念不可以對衾影，安可以對吾君？宜乎方員枘鑿之不相入也。夫事君如事親然，故見志不從，又敬不違，勞而不怨。古來最闇者，莫若大舜之親。舜惟夔夔齊慄，而親自允若。由此觀之，天下第有不盡職之臣子，安有不感格之君父哉。
<strong>九三，豐其沛，日中見沬，折其右肱，无咎。</strong>
<strong>《象》曰：豐其沛，不可大事也。折其右肱，終不可用也。</strong>
此一爻是言，人之有德而不見用於時也。沛，當作斾，謂幡幔也。沬，小星。
周公繫豐三爻曰：九三居明體之上，本至明者也，乃以至明而應上六之至暗，是在我之明，反為所蔽而不能以自達，為「豐其沛，日中見沬」之象。夫豐沛則障蔽更甚於蔀，所以沬之小星，雖日中而亦見也。若是則在己之明，亦歸於廢棄而置之無用之地，又為折其右肱之象。然此非己之不明，乃人之不能用其明，所遇非其主耳。於三何咎焉？
孔子釋三象曰：賢臣必遇明主，斯可有為於天下。豐其沛者，是以己之明而反為人所蔽，終不能成濟豐之大事也。折其右肱者，三之才本足為當世用，乃因時而廢，亦終於無用而已，何其所遇之窮哉。
按：豐之道，必明動相資而成，三以陽剛之體，應上陰柔處震之終，止而不動，上無可發之明，欲為而無所賴，三亦何所自見其明乎？夫君為元首，臣為股肱，必元首有明聖之德，而後股肱奏匡濟之功。觀乎此爻，而知聖人責難於在上者至矣。
<strong>九四，豐其蔀，日中見斗，遇其夷主，吉。</strong>
<strong>《象》曰：豐其蔀，位不當也。日中見斗，幽不明也。遇其夷主，吉行也。</strong>
此一爻是教人援同德以偕進，斯可共濟天下之事也。夷謂等夷，指初九。
周公繫豐四爻曰：九四以陽剛當豐之時，而上比六五柔暗之君，諫則不行，言則不聽，雖有明德，為所蔽而不得達，與六二同，亦為「豐其蔀，日中見斗」之象。然君心未明，惟在所養。一人正之則不足，眾賢輔之則有餘。幸初九同一陽剛之德，乃其等夷。四與之同心協力，共匡君德，庶暗昧可啓，豐亨可保，其道得吉也。
孔子釋四象曰：豐其蔀而明不得達者，由其近六五之柔暗，非所處而處，居位之不當也。日中見斗者，處非其位，則以己之明，投人之暗，而反為所蔽，是以幽暗而不明也，所謂一人正之不足者也。遇其夷主者，己不足以啓人之暗，猶喜藉初之力以共濟，庶幾事尚可為，而以吉行也，所謂眾賢輔之有餘者也。
按：《書》言：「昔在文武，小大之臣，咸懷忠良，侍御僕從，罔匪正人，以旦夕承弼厥辟。」信乎。助成主德，非一士之功也，而其權則操之大臣。昔趙烈侯欲賞歌者，其相公仲連，進士牛畜、荀欣、徐越，令侍左右，烈侯悅之，曰：「歌者之田且止。」如連者，可謂善格君者矣。是知大臣之道，全在以人事君。人君在上，但觀大臣之能進士與否，而其賢不賢可概見已。
<strong>六五，來章，有慶譽，吉。</strong>
<strong>《象》曰：六五之吉，有慶也。</strong>
此一爻是言，人君能用賢以保豐也。
周公繫豐五爻曰：君道貴於明，而病於暗。然所謂明者，非必盡取之己而足也。六五質雖柔暗，若能屈己下人，而來致章明之賢，資人之明以為明，藉人之哲以為哲，則羣材豫附，自足以享豐亨之慶，而流美譽於天下，是身安而豐，可長保也，吉何如哉？
孔子釋五象曰：六五之來章而吉者，蓋能招來賢士，以輔己德，其效豈止有美譽而已乎？實得用賢之利，可以長享其豐，而有慶也。
按：人君之德，莫貴於明，但自恃一人之明，其明小。能用天下之明，其明大。此非獨為豐之六五言也。稽於眾，舍己從人，好問則裕，自用則小，古之聖王，莫不皆然矣。然又云：兼聽則明，偏聽則暗。達四聰，明四目，議必集夫盈廷之公，論必採夫國人之眾，方可去其偏而得其兼。不然，所信任者或非其人，必至欲用人而反為人用，此求明而愈失其明，安能免豐蔀豐沛之憂哉。
<strong>上六，豐其屋，蔀其家。闚其戸，闃其无人，三歳不覿，凶。</strong>
<strong>《象》曰：豐其屋，天際翔也。闚其戸闃其无人，自藏也。</strong>
此一爻是言，昏暗之極而不能自反也。藏謂障蔽。
周公繫豐上爻曰：上六以陰柔之質，居豐極而處動終，是當四海無虞，承平日久，乃恃才妄作，好大喜功，明極而反暗者也。其居高自蔽之象，如豐其屋而蔀其家者。夫居豐大而高亢昏暗，自絶於人，人誰與之？如闚其戸，闃靜無人，直至三歲之久，而終不覿人也。迷而不知自反，則障蔽已深，其凶甚矣。
孔子釋上象曰：豐其屋者，言其居豐之極，懷滿假之心；處動之終，負驕盈之氣，若屋之高而翔於天際也。闃其無人者，豈果無人乎？自為障蔽，暗而不見人也。以亢自居，至於久，而一无所覿。豐其可恃乎哉。
按：上六一爻，正與六五相反，以五能用人之明以為己之明。上舍人之明，而適以絶己之明也。然其病不在艱難多故之時，而在晏安無事之日。蓋昇平既奏，驕侈必生，正直之士日遠，而諂諛之人日進。雖欲聞一善言，見一善行，必不可得。无人不覿，凶斯至矣。聖人知有天下者，豐業已成，則豐屋蔀家之事，勢所必至，故特危辭以戒之。敬怠之幾，出此入彼，而治忽判焉。可不慎歟。
日講易經解義卷十二
