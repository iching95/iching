
<strong><span style="font-size: x-large;">䷚</span></strong>〈震下艮上〉
頤取養之義，彖辭言，養德養身皆出於正則吉。《彖傳》既釋養正之義，復極言養道之大，而《象傳》又舉養德養身之切，務以示人也。六爻上止下動，故下三爻為自養，上三爻為養人。震性動，動皆累於欲，不能自求所養而求人以養己，失養之道矣，故下三爻皆凶。艮性靜，靜則得其正，求於人以養其下，雖不免於顛拂，而於養道無失，故上三爻皆吉。此彖辭之所以言利貞也。天地以時養萬物，聖人得時則養賢以及萬民，利天下而非以自私也。故言頤之時大矣哉。君子之自養也，知棄我良貴、悖理求祿之匪正，則知砥節礪行之為正矣；知下媚上援、干求非類之匪正，則知不瀆不諂之為正矣；知簠簋不飾、縱欲敗度之匪正，則知靜儉節制之為正矣。此自養之道，當如是也。若夫以上下下，誠信任賢，人臣之吉也。養賢及民，民被其福，人君之貞也。任大責重，饑溺由己，有相之道也。此又養人之得其正者也。故動不自動，而止其所止，則頤之道盡矣。
<strong>頤，貞吉，觀頤，自求口實。</strong>
此卦震下艮上，上下兩陽，中含四陰，外實内虛，上止下動，有頤之象，故名為頤。卦辭言，頤有養義，養出於正則身心皆獲所安而得吉也。頤，口旁也。
文王繫頤彖辭曰：頤之為言養也。為卦震動在内，艮止在外，恐内之或動於情偽之感，而心之養不得其正；外之或止於嗜欲之安，而身之養不得其正。惟得正，則身心皆得其養而吉。然出於正，即入於不正。危微之幾，介於毫髮，故善養者必靜觀而内求之。其養德也，果合於聖賢之道，而無異端以淆之，則心正而頤正矣；其養身也，果當於義理之節，而無饑渴以害之，則身正而口實亦正矣。蓋正則得吉，不正則不得吉。頤之所為，必出於正也。
按：《程傳》謂：觀頤為觀所養之人，自求口實為自求養身之道。蓋下體三爻皆主自養，上體三爻皆主養人。上體則觀其養人者，得正則吉；下體則觀其自養者，得正則吉也。與《本義》專主養德養身不同。其實自養為養人之本，未有自養不正而能養人者。真德秀云：己得其養則吾身先成，然後可推而達之天下是也。《本義》專言其體，《程傳》兼明其用。解雖各異，義實相通。總以見易道之無不該而已。
<strong>《彖》曰：頤貞吉，養正則吉也。觀頤，觀其所養也。自求口實，觀其自養也。天地養萬物，聖人養賢以及萬民，頤之時大矣哉。</strong>
此《彖傳》，是釋頤彖辭，而極言養道之大也。所養，養德。自養，養身。
孔子釋頤彖辭曰：頤以貞而吉者，蓋養必以正，在心常獲天理之安，在身無復物欲之擾，則吉也。稍不正，則不得吉矣。辭謂觀頤者，在觀其所養之道，其於性命之正，純然無雜，而浩然之氣不為之撓，則德得正而吉也。辭謂自求口實者，在即其所養之道，以觀其自養之術。其於義理之正，凝然不擾，而口體之奉不為之動，則身得正而吉也。養正之道如此，推之而天地聖人寧外於是哉？夫天地本以養萬物者也，苟失其正，必至氣候失宜，疵厲横行，而物有不遂其生者矣。聖人本以養民者也，苟失其正，必至賢奸混雜，舉錯失當，而民有不安其命者矣。故天地養萬物，聖人體天地養物之心，養賢以及萬民，而皆出之以正。則頤之時，詎不大矣哉！從來養萬物者天地，而代天地養萬物者必屬之聖人。然聖人欲養民，非先養賢，勢不能徧。故不直曰養萬民，而必曰養賢以及萬民也。唐虞之廷，禹平水土，稷降播種，契敷教，臯陶明刑。九官十二牧，亦止完一養民之事而已。仁者無不愛也，急親賢之為務，豈不信哉。
<strong>《象》曰：山下有雷，頤，君子以慎言語、節飲食。</strong>
此《象傳》，是實言君子養德養身之切務，以明養道之正也。
孔子釋頤象曰：此卦震在艮下，是山下有雷，震動發生，物由此養，頤之象也。君子觀象以求養正之道，而知德之不正，由言語以為之階，慎之而言必當理，語必合義，是言語皆養德之具，而無妄出以招禍矣。身之不正，由飲食以亂其性，節之而飲必德將。食必正味，是飲食皆養身之物，而無妄入以致疾矣。養正之道，不於頤備之哉！推之有天下者，命令政教，皆由言語之頒，資用貨財，無非飲食之事。其養德養身者愈大，則慎之節之者愈難。所以古之君子，誦白圭之什，識金人之銘，旨酒必惡，飲食必菲，兢兢乎謹小慎微，無一端不合夫養之正，而後可為天下後世之觀法也夫。
【今注】
<strong>白圭之什</strong>：《詩經‧蕩之什‧抑》：「白圭之玷，尚可磨也；斯言之玷，不可為也。」《詩序》：「序：《抑》，衛武公刺厲王，亦以自警也。」
<strong>初九，舍爾靈龜，觀我朶頤，凶。</strong>
<strong>《象》曰：觀我朶頤，亦不足貴也。</strong>
此一爻是言失靜養之正，而動於利欲之私也。爾，謂初也。靈龜，不食之物。我，謂四也。朶，垂也。朶頤，欲食之貌。
周公繫頤初爻曰：初以陽居下，本有剛明之德，養息深靜而無外慕者。但居動體，上應六四，不能以剛自守，而反上從四之柔。則私欲熏其心，爵祿嬰其慮，而本體之靈棄之若罔恤焉。猶舍爾以氣自養之靈龜，觀我而朶其頤之象也。如是則失其靜養之道，而溺於動養之欲。沈迷不反，何所不至，其凶可知已。
孔子釋初象曰：所謂觀我朶頤者，以初之剛，本為可貴，而累於動體，從欲而動，則將淪於汚賤而可羞矣，亦何足貴哉？蓋士君子立身，於理欲之介，不可不慎。故有以一朝之失足，而遂遺千載之恨者矣。此無他，物重而我輕也。孟子曰：「人人有貴於己者，弗思耳。」誠知在己者有甚貴，而世間之利欲，豈足動其心乎？
<strong>六二，顛頤，拂經；于丘頤，征凶。</strong>
<strong>《象》曰：六二征凶，行失類也。</strong>
此一爻是言失求養之義，故上下皆無應也。顛頤，求養於初也。拂經，違其常道也。丘，土之高者，上之象也。丘頤，求養於上也。
周公繫頤二爻曰：陽剛，養人者也；陰柔，養於人者也。二以陰柔，不能自養，必求養於陽剛。若下求於初，是在己乏資身之術，而俛首豢養於卑賤之流，則顛頤於下，而拂以上養下之常道矣。若求養於上，又非正應，是才不足以自養。見上之權力，足以養人，而奔走趨附以從之，則彼有丘陵之勢，而我徒遭摧壓之凶矣。是一則於理，有所不可；一則於勢，有所不行。故均不能有濟也。然則，人可不自重哉！
孔子釋二象曰：六二不得於初，而往從夫上，亦復得凶者。以二處非其地，上下皆非應與，但宜止而弗行也。行則皆失其類，得凶宜矣。
按：《程傳》謂：「女不能自處，必從男；陰不能獨立，必從陽。二陰柔不能自養，待養於人。」固天地間之定理，然去就之正不正，則己得而自主者也。夫上而事君，下而交友，倘以利祿縈心而希圖仕進，餔啜為志而攀附交游，則中君羞以為臣，中士羞與為友矣。
【今注】
<strong>縈心</strong>：纏繞內心。縈，纏繞、盤旋。《詩‧周南》：「葛藟縈之。」
<strong>餔啜</strong>：飲食，音ㄅㄨ　ㄔㄨㄛ<sup>ˋ</sup>。餔啜為志，形容人心無大志，只求滿足飲食之慾。《孟子‧離婁》：「孟子謂樂正子曰：『子之從於子敖來，徒餔啜也。我不意子學古之道，而以餔啜也。』」朱熹注：「餔，食也。啜，飲也。言其不擇所從，但求食耳。」
<strong>六三，拂頤，貞凶。十年勿用，无攸利。</strong>
<strong>《象》曰：十年勿用，道大悖也。</strong>
此一爻是言小人放情恣欲，而大違乎頤道之正也。
周公繫頤三爻曰：三陰柔不中正，又居動體之極。人皆求頤於上，三獨拂之而隨下體之動，是性既昏迷，動復躁妄。其所為頤者，不過沈湎於嗜欲，放恣於口體，而拂乎養之常道矣。雖飲食亦日用之正，猶不免於凶。必至没身沈溺，而聲名俱喪，十年之久，終不可用，無所往而利也。
孔子釋三象曰：所謂十年勿用者，以頤道貴靜，動則悖。三處動極，則大悖矣。任情滅理，終身不悔，莫恤也夫。蓋貧賤不濫，富貴不淫，乃得頤養之道。二處貧賤而不知守，約而濫者也；三處富貴而不知節，樂而淫者也。夫吾心不能以義命自主，而隨境轉移，豈得云養正之大人乎？
<strong>六四，顛頤，吉。虎視眈眈，其欲逐逐，无咎。</strong>
<strong>《象》曰：顛頤之吉，上施光也。</strong>
此一爻是言六四能求賢以養民，而復示以用賢之道也。顛頤，求養於初也。眈眈，虎下視貌。虎視眈眈，下而專也。其欲逐逐，求而繼也。
周公繫頤四爻曰：四以柔居正，而下應初之剛正，是居上而能信任乎下者也。然陰柔不足以及物，必藉初之賢以成功，則養人者初也。而任賢以養人者，惟四，故為顛頤而吉也。是四之於初，固己能下之，能求之矣。苐患下之不專，則賢者生疑，而養之道未弘；求之不繼，則施為未竟，而養之功易竭。必能誠信不二而專，始終無間而繼，如虎之視眈眈而欲逐逐焉，則於求賢養民之責，無忝矣，而又何咎之有乎？
孔子釋四象曰：四之顛頤而得吉，何也？蓋上之於下，不必恩自己出，然後謂之能養也。今能任初之賢以養民焉，則初之施即四之施，而恩膏所及，昭然其光顯矣。此其所以為吉也歟！
按：四居大臣之位，有養民之責，然一身不能獨理，必分其任於庶司百職，而後可共成治功。此其虛心下賢，深合乎以人事君之道也。或謂：上施之上指五而言，蓋人臣承流布化，無非奉行朝廷之德意。譬諸日月之照臨，雷霆之鼓動，雨露之滋潤，寒暑之成實，無非為天地養萬物而已。謂初之施即四之施可也，謂四之施即五之施，又何不可哉？
<strong>六五，拂經，居貞吉，不可涉大川。</strong>
<strong>《象》曰：居貞之吉，順以從上也。</strong>
此一爻是言，任賢足以圖治，而又當凛不自用之戒也。拂經，謂以君而從臣也。上，謂上九。
周公繫頤五爻曰：五以柔居尊位，才不足以養人。上有陽剛之德，五賴其賢以養之。夫君以養人，頤之經也。反賴上之養以養之，是拂於經矣。既以己之不足而求養於上，必居守貞固，篤於信任，斯惠澤常流而得吉也。若不能審己度力，或以拂頤為嫌，而冒昧以圖功，自用以求濟，是猶涉大川而無操楫之任，何由而克涉哉？
孔子釋五象曰：居貞之吉者，謂五不恃其尊，能柔順以從上九之賢，而毫無勉强，此誠得養賢以及萬民之道，故居貞而吉也。
按：君道貴剛，柔所不尚。然柔而能任剛明之賢，則不獨資以自養，而天下亦賴之，如太甲、成王，雖不及湯之錫勇，武之執競，而能信任尹虺周召之賢，則未始不可成治功也。至若漢元優柔不斷，知蕭望之、周堪之忠，而不能用，知弘恭、石顯之惡而不敢去。進賢如轉石，去佞如拔山。是其柔也，必至於莫捄矣。故曰：君道以進賢退不肖為大。
【今注】
<strong>湯之錫勇</strong>：上天賜予商湯勇氣，讓他討伐夏桀。《尚書‧仲虺之誥》:「有夏昏德，民墜塗炭。天乃錫王勇智，表正萬邦。纘禹舊服，茲率厥典，奉若天命。」仲虺為商湯的左相，作《仲虺之誥》。
<strong>武之執競</strong>：武王執其自強不息之心，天下無能與其競爭者。《詩‧周頌‧執競》為祭祀周武王，及成王、康王之詩：「執競武王，無競維烈，不顯成康，上帝是皇。」朱熹：「競，強也。言武王持其自強不息之心，故其功烈之盛，天下莫得而競。」
<strong>上九，由頤，厲，吉，利涉大川。</strong>
<strong>《象》曰：由頤厲吉，大有慶也。</strong>
此一爻是言上九以養民為己任，而天下胥受其福也。由頤，由之以養也。
周公繫頤上爻曰：六五賴上九之養以養人，是上以有相之道而致羣黎康乂之休。民生未遂，由以遂之；民性未復，由以復之。有由頤之象。臣而若此，則位高權重，寧可以易心處之乎！故當皇皇惕慮，惟恐上孤君心，下失民望，乃能勝其任而得吉也。然以上九陽剛，則有能為之才，在上則有得為之勢。乘其勢而運其才，雖養民極天下之大事，自可一身弘濟之，而有餘而不負君上之倚毗矣！夫何涉大川之不利哉！
孔子釋上象曰：養民者以澤被天下為慶。以上之躬膺大任，果能宅心兢畏，以成養民之功。則一時受其利，萬世蒙其澤，而功之所被者溥矣。非大有慶乎！
按：豫九四曰「由豫」，由豫在四，猶下於五也，而己有可疑之迹。若頤上九曰「由頤」，上之所處過中，而益嫌於不安，其可不存兢惕之心哉？然艮止之性，必無暴戾以招凶，自以仁德而致慶，故雖厲而終得吉。為人臣者，投艱遺大，則以身肩任之，及事定功成，而威福還諸朝廷，功名歸於人主，斯有譽而无咎矣。
【今注】
<strong>胥受其福</strong>：皆受其福。《爾雅》：「胥，皆也。」
<strong>羣黎康乂：</strong>百姓安康而得到治理。乂，音義同刈，為刈的本字。本義為割草，引申為治理的意思。《尚書·康誥》：「若保赤子，惟民其康乂。」孔穎達疏：「《釋詁》云：<wbr>康，安也；乂，治也。」
<strong>皇皇惕慮</strong>：內心惶惶，警惕而憂慮。
<strong>投艱遺大</strong>：賦予重責大任。原文作「遺大投艱」，語出《尚書．大浩》：「予造天役，遺大投艱於朕身。」
