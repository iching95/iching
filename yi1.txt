益：利有攸往，利涉大川。
益，損上益下，民說无疆，自上下下，其道大光。利有攸往，中正有慶。利涉大川，木道乃行。益動而巽，日進无疆。天施地生，其益无方。凡益之道，與時偕行。
風雷，益；君子以見善則遷，有過則改。#np
初九：利用為大作，元吉，无咎。
元吉无咎，下不厚事也。#np
六二：或益之，十朋之龜弗克違，永貞吉。王用享于帝，吉。
或益之，自外來也。#np
六三：益之用凶事，无咎。有孚中行，告公用圭。
益用凶事，固有之也。#np
六四：中行，告公從。利用為依遷國。
告公從，以益志也。#np
九五：有孚惠心，勿問元吉。有孚惠我德。
有孚惠心，勿問之矣。惠我德，大得志也。#np
上九：莫益之，或擊之，立心勿恆，凶。
莫益之，偏辭也。或擊之，自外來也。#np